<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya, 5. Maha Vagga, 56. Sacca Samyutta, 5. Papata Vaggo, Sutta 42. In this sutta a bhikkhu comes across a frightening precipice and asks the Buddha if he has ever seen the like. The Buddha tells him that the precipice of old age and death, grief and lamentation, pain and misery and despair that results from own-making the own-made is a more frightening precipice than that." />
<title>SN 5 56 42: Papāta Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					5. Mahā-Vagga<br />
					56. Sacca Saṃyutta<br />
					5. Papāta Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_56_saccasamyutta.htm#p42">Sutta 42</a></h4>

					<h1>Papāta Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg448"><span class="f2 g"><b>[448]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.56.042.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.56.042.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.56.042.than.ati.htm#p1">than</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Rājagahe viharati Gijjhakūṭe pabbate.|| ||</p>

					<p class="f4">Atha kho Bhagavā bhikkhū āmantesi:|| ||</p>

					<p class="f4">"Āyāma bhikkhave, yena paṭibhānakūṭo ten'upasaṅkamissāma divā vihārāyā" ti.|| ||</p>

					<p class="f4">"Evaṃ bhante" ti kho te bhikkhū Bhagavato paccassosuṃ.|| ||</p>

					<p class="f4"><a id="pg449"><span class="f2 g"><b>[449]</b></span></a> Atha kho Bhagavā sambahulehi bhikkhūhi saddhiṃ||<br />
					yena Paṭibhānakūṭo ten'upasaṅkami.|| ||</p>

					<p class="f4">Addasā kho aññataro bhikkhu Paṭibhānakūṭe mahantaṃ papātaṃ.|| ||</p>

					<p class="f4">Disvāna Bhagavantaṃ etad avoca:|| ||</p>

					<p class="f4">"Mahā vatāyaṃ bhante, papāto,||<br />
					sumahā vatāyaṃ bhante, papāto,||<br />
					atthi nu kho bhante,||<br />
					imamhā papātā añño papāto||<br />
					mahantataro ca bhayānakataro cā" ti?|| ||</p>

					<p class="f4">"Atthi kho bhikkhu,||<br />
					imamhā papātā añño papāto||<br />
					mahantataro ca bhayānakataro cā" ti.|| ||</p>

					<p class="f4">"Katamo pana bhante,||<br />
					imamhā papātā añño papāto||<br />
					mahantataro ca bhayānakataro cā" ti?|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Ye hi keci bhikkhu samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-samudayo' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-nirodho' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-nirodha-gāminī paṭipadā' ti||<br />
					yathā-bhūtaṃ na pajānanti.|| ||</p>

					<p class="f4">Te jāti-saṃvaṭṭa-nikesu saṅkhāresu abhiramanti.|| ||</p>

					<p class="f4">Jarā-saṃvaṭṭa-nikesu saṅkhāresu abhiramanti.|| ||</p>

					<p class="f4">Maraṇa-saṃvaṭṭa-nikesu saṅkhāresu abhiramanti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nikesu saṅkhāresu abhiramanti.|| ||</p>

					<p class="f4">Te jāti-saṃvaṭṭa-nikesu saṅkhāresu abhiratā||<br />
					jarā-saṃvaṭṭa-nikesu saṅkhāresu abhiratā||<br />
					maraṇa-saṃvaṭṭa-nikesu saṅkhāresu abhiratā||<br />
					soka-parideva-dukkha-domanass'upayā-sasaṃvaṭṭa-nikesu saṅkhāresu abhiratā||<br />
					jāti-saṃvaṭṭa-nike pi saṅkhāre abhisaṅkhāronti.|| ||</p>

					<p class="f4">Jarā-saṃvaṭṭa-nike pi saṅkhāre abhisaṅkhāroti.|| ||</p>

					<p class="f4">Maraṇa-saṃvaṭṭa-nike pi saṅkhāre abhisaṅkhāronti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nike pi saṅkhāre abhisaṅkhāronti.|| ||</p>

					<p class="f4">Te jāti-saṃvaṭṭa-nike pi saṅkhāre abhisaṅkhāritvā jarā-saṃvaṭṭa-nike pi saṅkhāre abhisaṅkhāritvā||<br />
					maraṇa-saṃvaṭṭa-nike pi saṅkhāre abhisaṅkhāritvā||<br />
					soka-parideva-dukkha-domanass'upāyāsa-saṃvaṭṭa-nike pi saṅkhāre abhisaṅkhāritvā||<br />
					jāti-papātam pi papatanti||<br />
					jarā-papātam pi papatanti||<br />
					maraṇa-papātampi papatanti||<br />
					soka-parideva-dukkha-domanass'upāyāsapapātam pi <a id="pg450"><span class="f2 g"><b>[450]</b></span></a> papatanti.|| ||</p>

					<p class="f4">Te na parimuccanti||<br />
					jātiyā jarāya maraṇena sokehi paridevehi dukkhehi domanassehi upāyāsehi,||<br />
					'na parimuccanti dukkhasmā' ti vadāmi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Ye ca kho keci bhikkhu samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ pajānanti||<br />
					'ayaṃ dukkha-samudayo' ti||<br />
					yathā-bhūtaṃ pajānanti||<br />
					'ayaṃ dukkha-nirodho' ti||<br />
					yathā-bhūtaṃ pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ pajānanti.|| ||</p>

					<p class="f4">Te jāti-saṃvaṭṭa-nikesu saṅkhāresu nābhiramanti.|| ||</p>

					<p class="f4">Jarā-saṃvaṭṭa-nikesu saṅkhāresu nābhiramanti.|| ||</p>

					<p class="f4">Maraṇa-saṃvaṭṭa-nikesu saṅkhāresu nābhiramanti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nikesu saṅkhāresu nābhiramanti.|| ||</p>

					<p class="f4">Te jāti-saṃvaṭṭa-nikesu saṅkhāresu anabhiratā||<br />
					jarā-saṃvaṭṭa-nikesu saṅkhāresu anabhiratā||<br />
					maraṇa-saṃvaṭṭa-nikesu saṅkhāresu anabhiratā||<br />
					soka-parideva-dukkha-domanass'upāyāsa-saṃvaṭṭa-nikesu saṅkhāresu anabhiratā||<br />
					jāti-saṃvaṭṭa-nike pi saṅkhāre nābhisaṅkhāronti.|| ||</p>

					<p class="f4">Jarā-saṃvaṭṭa-nike pi saṅkhāre nābhisaṅkhāronti.|| ||</p>

					<p class="f4">Maraṇa-saṃvaṭṭa-nike pi saṅkhāre nābhisaṅkhāronti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nike pi saṅkhāre nābhisaṅkhāronti.|| ||</p>

					<p class="f4">Te jāti-saṃvaṭṭa-nike pi saṅkhāre anabhisaṅkhāritvā||<br />
					jarā-saṃvaṭṭa-nike pi saṅkhāre anabhisaṅkhāritvā||<br />
					maraṇa-saṃvaṭṭa-nike pi saṅkhāre anabhisaṅkhāritvā||<br />
					soka-parideva-dukkha-domanass'upāyāsa saṃvaṭṭa-nike pi saṅkhāre anabhisaṅkhāritvā||<br />
					jāti-papātam pi na papatanti.|| ||</p>

					<p class="f4">Jarā-papātam pi na papatanti.|| ||</p>

					<p class="f4">Maraṇa-papātam pi na papatanti.|| ||</p>

					<p class="f4">Soka-parideva-dukkha-domanass'upāyāsapapātam pi na papatanti.|| ||</p>

					<p class="f4">Te parimuccanti jātiyā jarāya maraṇena sokehi paridevehi dukkhehi domanassehi upāyāsehi,||<br />
					parimuccanti dukkhasmā ti vadāmi.|| ||</p>

					<p class="f4">Tasmātiha bhikkhu,||<br />
					'idaṃ dukkhan' ti yogo karaṇīyo||<br />
					'ayaṃ dukkha-samudayo' ti yogo karaṇīyo||<br />
					'ayaṃ dukkha-nirodho' ti yogo karaṇīyo||<br />
					'ayaṃ dukkha-nirodha-gāminī paṭipadā' ti yogo karaṇīyo" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
