<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya V: Maha Vagga: 47: Satipatthana Samyuttam: Sutta 9. At a point shortly before his death the Buddha, after supressing a bout of his illness is asked by Ānanda about how the Saŋgha is to be governed after his death." />
<title>SN 5 47 9: Gilana Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya,<br />
					V: Mahā-Vagga<br />
					47. Satipaṭṭhana Saɱyutta</h4>

					<h4 class="ctr"><a href="../../../../backmatter/indexes/sutta/sn/05_mv/idx_47_satipatthanasamyutta.htm#p9">Sutta 9</a></h4>

					<h1>Gilāna Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.47.009.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.47.009.bodh.wp.htm#p1">bodh</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Vesāliyaɱ viharati Beluvagāmake.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Etha tumhe bhikkhave, sāmantā Vesāliyā||<br />
					yathā mittaɱ||<br />
					yathās sndiṭṭhaɱ||<br />
					yathā sambhattaɱ vassaŋ upetha.|| ||</p>

					<p class="f4">Idh'evāhaɱ Beluvagāmake vassaŋ upagacchāmī" ti.|| ||</p>

					<p class="f4">"Evaɱ bhante" ti kho te bhikkhū Bhagavato paṭisasutvā sāmantā Vesāliyā||<br />
					yathā mittaɱ||<br />
					yathā sandiṭṭhaɱ||<br />
					yathā sambhattaɱ vassaŋ upagañchuɱ.|| ||</p>

					<p class="f4">Bhagavā pana tatth'eva Beluvagāmake vassaŋ upagañchī.|| ||</p>

					<p class="f4">Atha kho Bhagavato vassūpagatassa kharo ābādho uppajji.|| ||</p>

					<p class="f4">Bāḷhā vedanā vattanti māraṇantikā.|| ||</p>

					<p class="f4">Tatra sudaɱ Bhagavā sato sampajāno adhivāsesi avihañña-māno.|| ||</p>

					<p class="f4">Atha kho Bhagavato etad ahosi:|| ||</p>

					<p class="f4">"Na kho pana me taɱ patirūpaɱ yo'haɱ anāmantetvā upaṭṭhāke,||<br />
					anapaloketvā bhikkhu-Saŋghaɱ parinibbāyyeɱ.|| ||</p>

					<p class="f4">Yan nūnāhaɱ imaɱ ābādhaɱ viriyena paṭippaṇāmetvā jīvitasankhāraɱ <a id="pg153"><span class="f2 g"><b>[153]</b></span></a> adhiṭṭhāya vihareyyan" ti.|| ||</p>

					<p class="f4">Atha kho Bhagavā taɱ ābādhaɱ viriyena paṭippaṇāmetvā jīvita-sankhāraɱ adhiṭṭhāya vihāsi.|| ||</p>

					<p class="f4">Atha kho Bhagavā gilānā vuṭṭhito acira-vuṭṭhito gelaññā nikkhāmitvā vihārā-pacchā chāyāyam paññatte āsane nisīdi.|| ||</p>

					<p class="f4">Atha kho āyasmā Ānando yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Ānando Bhagavantaɱ etad avoca:|| ||</p>

					<p class="f4">"Diṭṭhā bhante, khamanīyaɱ,||<br />
					diṭṭhaɱ bhante, Bhagavato yāpanīyaɱ.|| ||</p>

					<p class="f4">Api me bhante, madhura-kajāto viya kāyo.|| ||</p>

					<p class="f4">Disā pi me na pakkhāyanti.|| ||</p>

					<p class="f4">Dhammā pi maɱ na paṭibhanti,||<br />
					Bhagavato gelaññena.|| ||</p>

					<p class="f4">Api ca me bhante, ahosi:|| ||</p>

					<p class="f4">'Kāci'd'eva assāsamattā.|| ||</p>

					<p class="f4">Na tāva Bhagavā parinbbāyissati.|| ||</p>

					<p class="f4">Na tāva Bhagavā bhikkhu-Saŋghaɱ ārabbha kiñci'd'eva udāharatī'" ti.|| ||</p>

					<p class="f4">"Kim pana dāni Ānanda bhikkhu-saŋgho mayi paccāsiɱsati?|| ||</p>

					<p class="f4">Desito Ānanda, mayā dhammo anantaraɱ abāhiraɱ katvā.|| ||</p>

					<p class="f4">N'atth'Ānanda, Tathāgatassa dhammesu ācariyamuṭṭhi.|| ||</p>

					<p class="f4">Yassa nūn'Ānanda, evam assa||<br />
					'ahaɱ bhikkhu-Saŋghaɱ pariharissāmī' ti vā,||<br />
					'mam'uddesikā bhikkhu-saŋgho' ti vā||<br />
					so nūn'Ānanda, bhikkhu-Saŋghaɱ ārabbha kiñci'd'eva udāhareyya.|| ||</p>

					<p class="f4">Tathāgatassa kho Ānanda, na evaɱ hoti.|| ||</p>

					<p class="f4">'Ahaɱ bhikkhu-Saŋghaɱ pariharissāmī' ti vā||<br />
					'mam'uddesiko bhikkhu-saŋgho' ti vā,||<br />
					sakiɱ Ānanda, Tathāgato bhikkhu-Saŋghaɱ ārabbha kiñci'd'eva udāharissati.|| ||</p>

					<p class="f4">Etarahi kho panāham Ānanda, jiṇṇo vuddho mahallako addhagato vayo anuppatto āsītiyo me vasso vattati.|| ||</p>

					<p class="f4">Seyyathā pi Ānanda, jarasakaṭaɱ vedhamissakena yāpeti.|| ||</p>

					<p class="f4">Evam eva kho Ānanda, vedhamissakena maññe Tathāgatassa kāyo yāpeti.|| ||</p>

					<p class="f4"><a id="pg154"><span class="f2 g"><b>[154]</b></span></a> Yasmiɱ Ānanda, samaye Tathāgato sabba-nimittānaɱ amana-sikārā eka-c-cānaɱ vedanānaɱ nirodhā animittaɱ ceto-samādhiɱ upasampajja viharati.|| ||</p>

					<p class="f4">Phāsutaraɱ Ānanda, tasmiɱ samaye Tathāgatassa kāyo hoti.|| ||</p>

					<p class="f4">Tasmā ti h'Ānanda, atta-dīpā viharatha||<br />
					atta-saraṇā||<br />
					anañña-saraṇā,||<br />
					dhamma-dīpā||<br />
					dhamma-saraṇā||<br />
					anañña-saraṇā.|| ||</p>

					<p class="f4">Kathañ c'Ānanda, bhikkhu attadīpo viharati atta-saraṇo||<br />
					anañña-saraṇo,||<br />
					dhamma-dīpo||<br />
					dhamma-saraṇo||<br />
					anañña-saraṇo?|| ||</p>

					<p class="f4">Idh'Ānanda, bhikkhu||<br />
					kāye kāy'ānupassī viharati||<br />
					ātāpī||<br />
					sampajāno||<br />
					satimā||<br />
					vineyya loke abhijjhā-domanassaɱ.|| ||</p>

					<p class="f4">Vedanāsu vedan'ānupassī viharati||<br />
					ātāpī||<br />
					sampajāno||<br />
					satimā||<br />
					vineyya loke abhijjhā-domanassaɱ.|| ||</p>

					<p class="f4">Citte citt'ānupassī viharati||<br />
					ātāpī||<br />
					sampajāno||<br />
					satimā||<br />
					vineyya loke abhijjhā-domanassaɱ.|| ||</p>

					<p class="f4">Dhammesu Dhamm'ānupassī viharati||<br />
					ātāpī||<br />
					sampajāno||<br />
					satimā||<br />
					vineyya loke abhijjhā-domanassaɱ.|| ||</p>

					<p class="f4">Evaɱ kho Ānanda, bhikkhu atta-dīpo viharati||<br />
					atta-saraṇo||<br />
					anañña-saraṇo||<br />
					dhamma-dīpo||<br />
					dhamma-saraṇo||<br />
					anañña-saraṇo.|| ||</p>

					<p class="f4">Ye hi keci Ānanda, etarahi vā||<br />
					mam'accaye vā||<br />
					atta-dīpā vihari-s-santi||<br />
					atta-saraṇā||<br />
					anañña-saraṇā,||<br />
					dhamma-saraṇā||<br />
					anañña-saraṇā||<br />
					tama't'agge me te Ānanda,||<br />
					bhikkhu bhavissanti ye keci sikkhākāmā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
