<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 6. Isidatta and Purana describe their affection for the Buddha and he praises their faith and generosity in a way that suggests to them that they are Streamwinners." />
<title>SN 5 55 6: Thapatayo Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					V. Mahā Vagga<br />
					55. Sot'āpatti Saɱyutta<br />
					I. Veḷudvāra Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p6">Sutta 6</a></h4>

					<h1>Thapatayo Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.006.wood.pts.htm#p1">pts</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tena kho pana samayena sambahulā bhikkhū Bhagavato cīvara-kammaɱ karonti:|| ||</p>

					<p class="f4">"Niṭṭhita-cīvaro Bhagavā temāsaccayena cārikaɱ pakkamissatīti".|| ||</p>

					<p class="f4">Tena kho pana samayena Isidatta-Purāṇā thapatayo:||<br />
					sādhuke paṭivasanti kenacideva karaṇīyena,||<br />
					assosuɱ kho Isidatta-Purāṇā thapatayo sambahulā kira bhikkhū Bhagavato cīvara-kammaɱ karonti,||<br />
					'Niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Atha kho Isidatta-Purāṇā thapatayo magge purisaŋ ṭhapesuɱ:|| ||</p>

					<p class="f4">"Yadā tvaɱ ambho purisa,||<br />
					passyeyāsi Bhagavantaɱ āga-c-chantaɱ arahantaɱ Sammā-Sam-Buddhaɱ atha kho amhākaɱ1 āroceyyāsī" ti.|| ||</p>

					<p class="f4">Davīhatīhaɱ ṭhito kho so puriso addasa Bhagavantaɱ durato va āga-c-chantaɱ disvāna yena Isidatta-Purāṇā thapatayo ten'upasankami.|| ||</p>

					<p class="f4">Upasaŋkamitvā Isidatta-Purāṇā thapatayo etad avoca:|| ||</p>

					<p class="f4">"Ayaɱ so bhante, Bhagavā āga-c-chati arahaɱ Sammā-Sam-Buddho yassa dāni kālaɱ maññathā" ti.|| ||</p>

					<p class="f4">Atha kho Isidatta-Purāṇā thapatayo yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā Bhagavantaɱ piṭṭhito piṭṭhito anubandhiɱsu.|| ||</p>

					<p class="f4">Atha kho Bhagavā maggā okkamma yena aññataraɱ rukkha-mūlaɱ ten'upasankami.|| ||</p>

					<p class="f4">Upasaŋkamitvā paññatte <a id="pg349"><span class="f2 g"><b>[349]</b></span></a> āsane nisīdi.|| ||</p>

					<p class="f4">Isidatta-Purāṇā thapatayo Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho Isidatta-Purāṇā thapatayo Bhagavantaɱ etad avocuɱ:|| ||</p>

					<p class="f4">"Yadā mayaɱ bhante Bhagavantaɱ suṇāma:||<br />
					'Sāvatthiyā Kosalesu cārikaɱ pakkamissatī' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma: 'Sāvatthiya Kosalesu cārikam pakkanto' ti,||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā mayaɱ bhante, Bhagavantaɱ suṇāma:||<br />
					'Kosalehi Mallesu cārikaɱ pakkamissatī' ti||<br />
					hoti no tasmiɱ samaye <a id="pg350"><span class="f2 g"><b>[350]</b></span></a> anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kosalehi Mallesu cārikaɱ pakkanto' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Mallehi Vajjīsu cārikaɱ pakkamissatī' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Mallehi Vajjīsu cārikaɱ pakkanto' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Vajjīhi Kāsīsu cārikaɱ pakkamissatī' ti||<br />
					hoti no yasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Vajjīhi Kāsīsu pakkanto' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Magadhesu cārikaɱ pakkamissatī' ti||<br />
					hoti no yasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Magadhesu pakkanto' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Magadhesu cārikaɱ pakkamissatī' ti||<br />
					hoti no yasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Magadhesu pakkanto' ti||<br />
					hoti no tasmiɱ samaye anatta-manatā||<br />
					hoti domanassaŋ:||<br />
					'dūre no Bhagavā' ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Magadhehi Kāsīsu cārikaɱ pakkamissatī' ti||<br />
					hoti no tasmiɱ samaye atta-manatā,||<br />
					hoti somanassaŋ,||<br />
					'āsanne no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Magadhehi Kāsīsu cārikaɱ pakkanto' ti||<br />
					hoti no tasmiɱ samaye atta-manatā||<br />
					hoti somanassaŋ:||<br />
					"āsanne no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Vajjīsu cārikaɱ pakkamissatī' ti||<br />
					hoti no tasmiɱ samaye atta-manatā,||<br />
					hoti somanassaŋ,||<br />
					'āsanne no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Kāsīhi Vajjīsu cārikaɱ pakkanto' ti||<br />
					hoti no tasmiɱ samaye atta-manatā||<br />
					hoti somanassaŋ:||<br />
					"āsanne no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Vajjīhi Mallesu cārikaɱ pakkamissatī' ti||<br />
					hoti no tasmiɱ samaye atta-manatā,||<br />
					hoti somanassaŋ,||<br />
					'āsanne no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Vajjīhi Mallesu cārikaɱ pakkanto' ti||<br />
					hoti no tasmiɱ samaye atta-manatā||<br />
					hoti somanassaŋ:||<br />
					"āsanne no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Mallehi Kosalesu cārikaɱ pakkamissatī' ti||<br />
					hoti no tasmiɱ samaye atta-manatā,||<br />
					hoti somanassaŋ,||<br />
					'āsanne no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Mallehi Kosalesu cārikaɱ pakkanto' ti||<br />
					hoti no tasmiɱ samaye atta-manatā||<br />
					hoti somanassaŋ:||<br />
					"āsanne no Bhagavā' ti.|| ||</p>

					<p class="ctr c">&#9632;</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					"Kosalehi Sāvatthiɱ cārikaɱ pakkamissatī' ti||<br />
					hoti no tasmiɱ samaye atta-manatā||<br />
					hoti somanassaŋ:||<br />
					'āsanne no Bhagavā bhavissatī' ti.|| ||</p>

					<p class="f4">Yadā pana mayaɱ bhante, Bhagavantaɱ suṇāma:||<br />
					'Sāvatthiyaɱ viharati Jetavane Anāthapiṇḍikassa ārāme' ti||<br />
					hoti anappikā no tasmiɱ samaye atta-manatā,||<br />
					hoti anappakaɱ somanassaŋ:||<br />
					'āsanne no Bhagavā' ti."|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Tasmā ti ha thapatayo sambādho gharāvāso rajo-patho,||<br />
					abbhokāso pabbajjā.|| ||</p>

					<p class="f4">Alañca pana vo thapatayo appamādāyā" ti.|| ||</p>

					<p class="f4">"Atthi kho no bhante,||<br />
					etamhā sambādhā añño sambādho sambādhataro c'eva sambādhasaŋkhātataro cā" ti.|| ||</p>

					<p class="f4"><a id="pg351"><span class="f2 g"><b>[351]</b></span></a> "Katamo pana vo thapatayo etamhā sambādhā añño sambādho sambādhataro c'eva sambādhasaŋkhātatarocā" ti?|| ||</p>

					<p class="f4">"Idha mayaɱ bhante, yadā rājā Pasenadi kosalo uyyāna-bhūmiɱ niyyātukāmo hoti,||<br />
					ye te rañño Pasenadissa Kosalassa nāgā opavayhā te kappetvā yā tā rañño Pasenadissa Kosalassa pajāpatiyo piyā manāpā tā ekaɱ purato ekaɱ pacchato nisīdāpema.|| ||</p>

					<p class="f4">Tāsaŋ kho pana bhante,||<br />
					bhaginīnaɱ eva-rūpo gandho hoti:||<br />
					'seyyathā pi nāma gandha-karaṇa-ḍakassa tāvad eva vivariya-mānassa yathā taɱ,||<br />
					rājā-rahena gandhena vibhūsitānaɱ.|| ||</p>

					<p class="f4">Tāsaŋ kho pana bhante, bhaginīnaɱ eva-rūpo kāya-samphasso hoti,||<br />
					seyyathā pi nāma tūla-picuno vā kappāsa-picuno vā yathā taɱ rājakaññānaɱ sukhedhitānaɱ.|| ||</p>

					<p class="f4">Tasmiɱ kho pana bhante,||<br />
					samaye nāgo pi rakkhitabbo hoti,||<br />
					tāpi bhaganiyo rakkhitabbā honti,||<br />
					attā pi rakkhitabbo hoti.|| ||</p>

					<p class="f4">Na kho pana mayaɱ bhante,||<br />
					abhijānāma,||<br />
					tāsu bhaginīsu pāpakaɱ cittaɱ uppādetā.|| ||</p>

					<p class="f4">Ayaɱ kho no bhante,||<br />
					etamhā sambādhā añño sambādho sambādhataro c'eva sambādha-saŋkhātatataro cā" ti.|| ||</p>

					<p class="f4">"Tasmā ti ha thapatayo sambādho gharāvāso rajo-patho,||<br />
					abbhokāso pabbajjā,||<br />
					alañca pana vo thapatayo appamādāya.|| ||</p>

					<p class="f4">Catūhi kho thapatayo dhammehi samannāgato ariya-sāvako sotāpanto hoti avinipāta-dhammo niyato sambodhi-parāyaṇo.|| ||</p>

					<p class="f4">Katamehi catūhi?|| ||</p>

					<p class="f4">Idha thapatayo ariya-sāvako buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaɱ veditabbo viññūhī' ti.|| ||</p>

					<p class="f4">Saŋghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saŋgho,||<br />
					uju-paṭipanno Bhagavato sāvaka-saŋgho,||<br />
					ñāya-paṭipanno Bhagavato sāvaka-saŋgho,||<br />
					sāmīci-paṭipanno Bhagavato sāvaka-saŋgho,||<br />
					yad idaɱ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saŋgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraɱ puññakettaɱ lokassā' ti.|| ||</p>

					<p class="f4">Vigatamala-maccherena cetasā agāraɱ ajjhāvasati.|| ||</p>

					<p class="f4">Muttacāgo payatapāṇi vossagga-rato yā cayogo dānasaŋvibhāgarato.|| ||</p>

					<p class="f4">Ime hi kho thapatayo catūhi dhammehi <a id="pg352"><span class="f2 g"><b>[352]</b></span></a> samannāgato ariya-sāvako Sot'āpanno hoti||<br />
					avinipāta-dhammo niyato sambodhi-parāyaṇo.|| ||</p>

					<p class="f4">Tumhehi kho thapatayo, buddhe avecca pasādena samannāgato:|| ||</p>

					<p class="f4">'Iti pi so Bhagavā||<br />
					arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgatā:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaɱ veditabbo viññūhī' ti.|| ||</p>

					<p class="f4">Saŋghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saŋgho,||<br />
					uju-paṭipanno Bhagavato sāvaka-saŋgho,||<br />
					ñāya-paṭipanno Bhagavato sāvaka-saŋgho,||<br />
					sāmīci-paṭipanno Bhagavato sāvaka-saŋgho,||<br />
					yad idaɱ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saŋgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraɱ puññakettaɱ lokassā' ti.|| ||</p>

					<p class="f4">Yaɱ kho pana kiñci kule deyya-dhammaɱ sabbaɱ taɱ appaṭivibhattaɱ sīlavantehi kalyāṇa-dhammehi.|| ||</p>

					<p class="f4">Taɱ kiɱ maññatha thapatayo?|| ||</p>

					<p class="f4">Katividhā te Kosalesu manussā ye tumhākaɱ samasamā||<br />
					yad idaɱ dānasaŋvibhāge" ti?|| ||</p>

					<p class="f4">"Lābhā no bhante,||<br />
					su-laddhaɱ no bhante||<br />
					yesaŋ no Bhagavā evaɱ jānātī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>