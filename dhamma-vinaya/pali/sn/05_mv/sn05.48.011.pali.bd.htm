<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 11. The Buddha describes how to gain control of the forces of faith, energy, memory, serenity and wisdom." />
<title>SN 5 48 11: Paṭilābho Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					48. Indriya Saṃyutta<br />
					2. Mudatara Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p11">Sutta 11</a></h4>

					<h1>Paṭilābho Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg199"><span class="f2 g"><b>[199]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.011.wood.pts.htm#p1">pts</a>]</span> Evam me sutaṃ:|| ||</p>

					<p class="f4">Ekaṃ samayam Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Pañc'imāni bhikkhave, indriyāni.|| ||</p>

					<p class="f4">Katamāni pañca?|| ||</p>

					<p class="f4">Saddh'indriyaṃ,||<br />
					viriy'indriyaṃ,||<br />
					sat'indriyaṃ,||<br />
					samādh'indriyaṃ,||<br />
					paññ'indriyaṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamañ ca bhikkhave, saddh'indriyaṃ?|| ||</p>

					<p class="f4">Idha bhikkhave, ariya-sāvako saddho hoti, sadda-hati Tathāgatassa bodhiṃ:|| ||</p>

					<p class="f4">"Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidū||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā" ti.|| ||</p>

					<p class="f4">Idaṃ vuccati bhikkhave, saddh'indriyaṃ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave viriy'indriyaṃ?|| ||</p>

					<p class="f4">Yaṃ kho bhikkhave, cattāro samma-p-padhāne ārabbha viriyaṃ paṭilabhati.|| ||</p>

					<p class="f4">Idaṃ vuccati bhikkhave, viriy'indriyaṃ.|| ||</p>

					<p class="ctr c">&#9632;</p>

					<p class="f4"><a id="pg200"><span class="f2 g"><b>[200]</b></span></a> Katamañ ca bhikkhave, sat'indriyaṃ?|| ||</p>

					<p class="f4">Yaṃ kho bhikkhave cattāro sati-paṭṭhāne ārabbha satiṃ paṭilabhati.|| ||</p>

					<p class="f4">Idaṃ vuccati bhikkhave, sat'indriyaṃ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave, samādh'indriyaṃ?|| ||</p>

					<p class="f4">Idha bhikkhave, ariya-sāvako vossagg'ārammaṇaṃ karitvā labhati samādhiṃ,||<br />
					labhati cittassa ek'aggataṃ.|| ||</p>

					<p class="f4">Idaṃ vuccati bhikkhave samādh'indriyaṃ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave paññ'indriyaṃ?|| ||</p>

					<p class="f4">Idha bhikkhave, ariya-sāvako paññavā hoti uday'attha-gāminiyā paññāya samannāgato, ariyāya nibbedhi-kāya sammā-dukkha-k-khaya-gāminiyā.|| ||</p>

					<p class="f4">Idaṃ vuccati bhikkhave paññ'indriyaṃ.|| ||</p>

					<p class="f4">Imāni kho bhikkhave, pañc'indriyānī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>