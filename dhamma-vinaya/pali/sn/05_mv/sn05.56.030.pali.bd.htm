<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 5. Maha Vagga, 56. Sacca Samyutta, Sutta 30. Gavampati states to a group of elder bhikkhus that he has heard face-to-face with the Buddha that he who sees any one of the Four Truths also sees all of them." />
<title>SN 5 56 30: Gavampati Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya,<br />
					V: Mahā-Vagga<br />
					56. Sacca Saɱyutta<br />
					3. Koṭigāma Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_56_saccasamyutta.htm#p30">Sutta 30</a></h4>

					<h1>Gavampati Suttaɱ</h1>

						<div class="nobdr wpc80">
							<p class="just f1">Adapted from the 2008 <b>Pali Text Society</b> <i>Saɱyutta-Nikaya</i>, edited by M. Leon Feer</p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.56.030.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.56.030.bodh.wp.htm#p1">bodh</a>]</span> Evam me sutaɱ:|| ||</p>

					<p class="f4">Ekaɱ samayaɱ sambahulā therā bhikkhū Cetīsu viharanti||<br />
					Sahajātiyaɱ.|| ||</p>

					<p class="f4">Tena kho pana samayena sambahulānaɱ therānaɱ bhikkhūnaɱ pacchā-bhattaɱ piṇḍa-pāta-paṭikkantānaɱ maṇḍala-māle sanni-sinnānaɱ sanni-patitānaɱ ayam antarā kathā udapādi:|| ||</p>

					<p class="f4">"Yo nu kho āvuso dukkhaɱ passati dukkha-samudayam pi so passati dukkha-nirodhampi passati dukkha-nirodha-gāminiɱ paṭipadampi passatī" ti.|| ||</p>

					<p class="f4">Evaɱ vutte āyasmā gavampati thero bhikkhū etad avoca:|| ||</p>

					<p class="f4">"Sammukhā me taɱ āvuso Bhagavato sutaɱ,||<br />
					sammukhā paṭiggahitaɱ:|| ||</p>

					<p class="f4"><a id="pg437"><span class="f2 g"><b>[437]</b></span></a> 'Yo bhikkhave, dukkhaɱ passati||<br />
					dukkha-samudayam pi so passati||<br />
					dukkha-nirodham pi passati,||<br />
					dukkha-nirodha-gāminiɱ paṭipadam pi passati.|| ||</p>

					<p class="f4">Yo dukkha-samudayaɱ passati,||<br />
					dukkham pi so passati||<br />
					dukkha-nirodham pi passati||<br />
					dukkha-nirodha-gāminī paṭipadam pi passati.|| ||</p>

					<p class="f4">Yo dukkha-nirodhaɱ passati,||<br />
					dukkham pi so passati||<br />
					dukkha-samudayam pi passati||<br />
					dukkha-nirodha-gāminiɱ paṭipadam pi passati.|| ||</p>

					<p class="f4">Yo dukkha-nirodha-gāminiɱ paṭipadaɱ passati,||<br />
					dukkham pi so passati||<br />
					dukkha-samudayam pi passati||<br />
					dukkha-nirodham pi passatī'" ti.|| ||</p>

					<p class="f4">Koṭigāma Vaggo</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>