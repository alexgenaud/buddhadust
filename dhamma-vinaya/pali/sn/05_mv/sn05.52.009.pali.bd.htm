<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V.: Maha Vagga. 52. Anuruddha Samyutta, II: Sutta 9. Anuruddha declares that the four settings-up of memory leads arahantship." />
<title>SN 5 52 9: Sabba or Ambapala Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya,<br />
					V: Mahā Vagga<br />
					52. Anuruddha Saɱyutta<br />
					I. Rahogata Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_52_anuruddhasamyutta.htm#p9">Sutta 9</a></h4>

					<h1>Sabba or Ambapāla Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.52.009.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.52.009.than.ati.htm#p1">than</a>]</span> Evam me sutaɱ:|| ||</p>

					<p class="f4">Ekaɱ samayaɱ āyasmā ca Anuruddho,||<br />
					āyasmā ca Sāriputto||<br />
					Vesāliyaɱ viharanti||<br />
					Ambapālivane.|| ||</p>

					<p class="f4">Atha kho āyasmā Sāriputto sāyaṇha-samayaɱ paṭisallāṇā vuṭṭhito yen'āyasmā Anuruddho ten'upasankami.|| ||</p>

					<p class="f4">Upasaŋkamitvā āyasmatā anuruddhena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Sāriputto āyasmantaɱ Anuruddhaɱ etad avoca:|| ||</p>

					<p class="f4">"Vi-p-pasannāni kho te āvuso Anuruddha indriyāni,||<br />
					parisuddho mukha-vaṇṇo pariyodāto.|| ||</p>

					<p class="f4">Katamen'āyasmā Anuruddho vihārena etarahi bahulaɱ viharatī" ti?|| ||</p>

					<p class="f4">Catusu khvāhaɱ āvuso sati-paṭṭhānesu sūpaṭṭhitacitto1 etarahi bahulaɱ viharāmi.|| ||</p>

					<p class="f4">Katamesu catusu?|| ||</p>

					<p class="f4">Idh'āhaɱ āvuso kāye kāy'ānupassī viharāmi,||<br />
					ātāpī sampajāno satimā vineyya loke abhijjhā domanassaŋ,|| ||</p>

					<p class="f4">vedanāsu vedan'ānupassī viharāmi,||<br />
					ātāpī sampajāno satimā vineyya loke abhijjhā domanassaɱ.|| ||</p>

					<p class="f4">Citte citt'ānupassī viharāmi,||<br />
					ātāpī sampajāno satimā vineyya loke abhijjhā domanassaɱ.|| ||</p>

					<p class="f4">Dhammesu Dhamm'ānupassī viharāmi,||<br />
					ātāpī <a id="pg302"><span class="f2 g"><b>[302]</b></span></a>sampajāno satimā vineyya loke abhijjhā-domanassaɱ.|| ||</p>

					<p class="f4">Imesu khvāhaɱ āvuso catusu sati-paṭṭhānesu sūpaṭṭhitacitto etarahi bahulaɱ viharāmi.|| ||</p>

					<p class="f4">Yo so āvuso bhikkhu arahaɱ||<br />
					khīṇ'āsavo||<br />
					vusitavā||<br />
					kata-karaṇīyo||<br />
					ohita-bhāro||<br />
					anuppattasadattho||<br />
					pari-k-khīṇa-bhava-saŋyojano||<br />
					samma-d-aññā-vimutto,||<br />
					so imesu catusu sati-paṭṭhānesu sūpaṭṭhitacitto bahulaɱ viharatī" ti.|| ||</p>

					<p class="f4">"Lābhā vata no āvuso,||<br />
					su-laddhaɱ vata no āvuso,||<br />
					ye mayaɱ āyasmato Anuruddhassa sammukhāva assumha āsabhiɱ vācaɱ bhāsa-mānassā" ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>