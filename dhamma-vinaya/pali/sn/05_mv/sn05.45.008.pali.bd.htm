<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga; Chapter 45: Magga Samyutta, Sutta 8. The Buddha teaches the Aristocratic Eight-dimensional High Way giving brief summaries of the meaning of each of the steps of the way." />
<title>SN 5 45 8: Vibhaṅga Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					45. Magga Saɱyutta<br />
					1. Avijjā Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_45_maggasamyutta.htm#p8">Sutta 8</a></h4>

					<h1>Vibhaṅga Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg8"><span class="f2 g"><b>[8]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.45.008.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.45.008.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.45.008.than.ati.htm#p1">than</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati||<br />
					Jetavane Anāthapindikassa ārāme.|| ||</p>

					<p class="f4">"Ariyaɱ vo bhikkhave, aṭṭhaṅgikaɱ Maggaɱ desissāmi,||<br />
					vibhajissāmi.|| ||</p>

					<p class="f4">Taɱ suṇātha,||<br />
					sādhukaɱ manasi karotha,||<br />
					bhāsissāmī" ti.|| ||</p>

					<p class="f4">"Evaɱ bhante" ti kho te bhikkhū Bhagavato paccassosuɱ,||<br />
					Bhagavā etad avoca:|| ||</p>

					<p class="f4">"Katamo ca bhikkhave, Ariyo Aṭṭhaṅgiko Maggo?|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saṅkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamā ca bhikkhave, sammā-diṭṭhi?|| ||</p>

					<p class="f4">Yaɱ kho bhikkhave, dukkhe ñāṇaɱ||<br />
					dukkha-samudaye ñāṇaɱ||<br />
					dukkha-nirodhe <a id="pg9"><span class="f2 g"><b>[9]</b></span></a> ñāṇaɱ||<br />
					dukkha-nirodha-gāminiyā paṭipadāya ñāṇaɱ.|| ||</p>

					<p class="f4">Ayaɱ vuccati bhikkhave, sammā-diṭṭhi.|| ||</p>

					<p class="ctr c">&#9632;</p>

					<p class="f4">Katamo ca bhikkhave, sammā-saṅkappo?|| ||</p>

					<p class="f4">Yo kho bhikkhave, nekkhamma-saṅkappo,||<br />
					avyāpāda-saɱkappo,||<br />
					avihiɱsā-saṅkappo.|| ||</p>

					<p class="f4">Ayaɱ vuccati bhikkhave, sammā-saṅkappo.|| ||</p>

					<p class="ctr c">&#9632;</p>

					<p class="f4">Katamā ca bhikkhave, sammā-vācā?|| ||</p>

					<p class="f4">Yā kho bhikkhave, musā-vādā veramaṇī||<br />
					pisunāya vācāya veramaṇī||<br />
					pharusāya vācāya veramaṇī||<br />
					sampha-p-palāpā veramaṇī.|| ||</p>

					<p class="f4">Ayaɱ vuccati bhikkhave, sammā-vācā.|| ||</p>

					<p class="ctr c">&#9632;</p>

					<p class="f4">Katamo ca bhikkhave, sammā-kammanto?|| ||</p>

					<p class="f4">Yā kho bhikkhave, pāṇ-ā-tipātā veramaṇī||<br />
					adinn'ādānā veramaṇī||<br />
					abrahma-cariyā veramaṇī.|| ||</p>

					<p class="f4">Ayaɱ vuccati bhikkhave, sammā-kammanto.|| ||</p>

					<p class="ctr c">&#9632;</p>

					<p class="f4">Katamo ca bhikkhave, sammā ājīvo?|| ||</p>

					<p class="f4">Idha bhikkhave, ariya-sāvako micchā ājīvaɱ pahāya||<br />
					sammā ājīvena jīvikaɱ kappeti.|| ||</p>

					<p class="f4">Ayaɱ vuccati bhikkhave, sammā ājīvo.|| ||</p>

					<p class="ctr c">&#9632;</p>

					<p class="f4">Katamo ca bhikkhave, sammā-vāyāmo?|| ||</p>

					<p class="f4">Idha bhikkhave, bhikkhu anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Uppannānaɱ kusalānaɱ dhammānaɱ ṭhitiyā asammosāya bhiyyo bhāvāya vepullāya bhāvanāya pāripūriyā chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Ayaɱ vuccati bhikkhave, sammā-vāyāmo.|| ||</p>

					<p class="ctr c">&#9632;</p>

					<p class="f4">Katamā ca bhikkhave, sammā-sati?|| ||</p>

					<p class="f4">Idha bhikkhave, bhikkhu kāye kāy'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ;|| ||</p>

					<p class="f4">vedanāsu vedan'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ;|| ||</p>

					<p class="f4">citte citt'ānupassī viharati||<br />
					ātāpī sampajāno <a id="pg10"><span class="f2 g"><b>[10]</b></span></a> satimā||<br />
					vineyya loke abhijjhā-domanassaɱ;|| ||</p>

					<p class="f4">Dhammesu Dhamm'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ.|| ||</p>

					<p class="f4">Ayaɱ vuccati bhikkhave, sammā-sati.|| ||</p>

					<p class="ctr c">&#9632;</p>

					<p class="f4">Katamo ca bhikkhave, sammā-samādhi?|| ||</p>

					<p class="f4">Idha bhikkhave, bhikkhu||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Pītiyā ca virāgā||<br />
					upekhako ca viharati,||<br />
					sato ca sampajāno||<br />
					sukhañ ca kāyena paṭisaɱvedeti.|| ||</p>

					<p class="f4">Yantaɱ ariyā ācikkhanti:|| ||</p>

					<p class="f4">'Upekhako satimā sukha-vihārīti'|| ||</p>

					<p class="f4">taɱ tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaɱ attha-gamā||<br />
					adukkha-ɱ-asukhaɱ||<br />
					upekhāsati-pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">Ayaɱ vuccati bhikkhave, sammā-samādhī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>