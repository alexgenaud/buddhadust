<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga: 47: Satipatthana Samyuttam: Sutta 12. The Buddha questions Sāriputta about his statement that there never was, never would be or was not now any greater teacher of liberation of heart than the Buddha." />
<title>SN 5 47 12: Nālandā Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					5. Mahā-Vagga<br />
					47. Sati-Paṭṭhāna Saṃyutta<br />
					2. Nālandā Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_47_satipatthanasamyutta.htm#p12">Sutta 12</a></h4>

					<h1>Nālandā Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg159"><span class="f2 g"><b>[159]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.47.012.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.47.012.bodh.wp.htm#p1">bodh</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Nāḷandāyaṃ viharati Pāvārikambavane.|| ||</p>

					<p class="f4">Atha kho āyasmā Sāriputto yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Sāriputto Bhagavantaṃ etad avoca:|| ||</p>

					<p class="f4">"Evaṃ pasanno'haṃ bhante, Bhagavati:|| ||</p>

					<p class="f4">Na cāhu||<br />
					na ca bhavissati,||<br />
					na c'etarahi vijjati,||<br />
					añño samaṇo vā brāhmaṇo vā||<br />
					Bhagavatā bhiyyo'bhiññataro||<br />
					yad idaṃ sambodhiyan" ti.|| ||</p>

					<p class="ctr c">&#9632;</p>

					<p class="f4">"Uḷārā kho tyāyaṃ Sāriputta,||<br />
					āsabhī vācā bhāsitā,||<br />
					ekaṃso gahito,||<br />
					sīhanādo nadito:|| ||</p>

					<p class="f4">'Evaṃ pasanno'haṃ bhante, Bhagavati:|| ||</p>

					<p class="f4">Na cāhu||<br />
					na ca bhavissati,||<br />
					na c'etarahi vijjati,||<br />
					añño samaṇo vā brāhmaṇo vā||<br />
					Bhagavatā bhiyyo'bhiññataro||<br />
					yad idaṃ sambodhiyan' ti.|| ||</p>

					<p class="f4">Kin nu te Sāriputta,||<br />
					ye te ahesuṃ atītam addhānaṃ||<br />
					Arahanto Sammā Sambuddhā,||<br />
					sabbe te Bhagavanto||<br />
					cetasā ceto paricca viditā:|| ||</p>

					<p class="f4">'Evaṃ sīlā te Bhagavanto ahesuṃ iti vā,||<br />
					evaṃ dhammā te Bhagavanto ahesuṃ iti vā,||<br />
					evaṃ paññā te Bhagavanto ahesuṃ iti vā,||<br />
					evaṃ vihārino te Bhagavanto ahesuṃ iti vā,||<br />
					evaṃ vimuttā te Bhagavanto ahesuṃ iti vā' ti" ti?|| ||</p>

					<p class="f4"><a id="pg160"><span class="f2 g"><b>[160]</b></span></a> "No h'etaṃ bhante."|| ||</p>

					<p class="ctr c">&#9632;</p>

					<p class="f4">"Kim pana te Sāriputta,||<br />
					ye te bhavissanti anāgatam addhānaṃ||<br />
					Arahanto Sammā Sambuddhā,||<br />
					sabbe te Bhagavanto||<br />
					cetasā ceto paricca viditā:|| ||</p>

					<p class="f4">'Evaṃ sīlā te Bhagavanto bhavissanti iti vā,||<br />
					evaṃ dhammā te Bhagavanto bhavissanti iti vā,||<br />
					evaṃ paññā te Bhagavanto bhavissanti iti vā,||<br />
					evaṃ vihārino te Bhagavanto, bhavissanti iti vā,||<br />
					evaṃ vimuttā te Bhagavanto bhavissanti iti vā' ti" ti?|| ||</p>

					<p class="f4">"No h'etaṃ bhante"|| ||</p>

					<p class="ctr c">&#9632;</p>

					<p class="f4">"Kiṃ pana te Sāriputta, etarahi||<br />
					arahaṃ Sammā Sambuddho||<br />
					cetasā ceto paricca vidito:|| ||</p>

					<p class="f4">'Evaṃ sīlo Bhagavā iti vā,||<br />
					evaṃ dhammo Bhagavā iti vā,||<br />
					evaṃ pañño Bhagavā iti vā,||<br />
					evaṃ vihārī Bhagavā iti vā,||<br />
					evaṃ vimutto Bhagavā iti vā' ti" ti?|| ||</p>

					<p class="f4">"No h'etaṃ bhante."|| ||</p>

					<p class="ctr c">&#9632;</p>

					<p class="f4">"Ettha ca te Sāriputta,||<br />
					atīt-ā-nāgata-paccupannesu Arahantesu||<br />
					Sammā Sambuddhesu||<br />
					ceto-pariya-ñāṇaṃ n'atthi.|| ||</p>

					<p class="f4">Atha kiñ carahi tayā Sāriputta,||<br />
					uḷārā āsabhī vācā bhāsitā||<br />
					ekaṃso gahito,||<br />
					sīhanādo nadito:|| ||</p>

					<p class="f4">'Evaṃ pasanno'haṃ bhante, Bhagavati:|| ||</p>

					<p class="f4">Na cāhu||<br />
					na ca bhavissati,||<br />
					na c'etarahi vijjati,||<br />
					añño samaṇo vā brāhmaṇo vā||<br />
					Bhagavatā bhiyyo'bhiññataro||<br />
					yad idaṃ sambodhiyan' ti" ti?|| ||</p>

					<p class="ctr c">&#9632;</p>

					<p class="f4">"Na kho me bhante,||<br />
					atīt-ā-nāgatapacc'uppannesu||<br />
					Arahantesu Sammā Sambuddhesu||<br />
					ceto-pariya-ñāṇaṃ atthi.|| ||</p>

					<p class="f4">Api ca Dhammanvayo vidito.|| ||</p>

					<p class="f4">Seyyathā pi, bhante, rañño paccantimaṃ nagaraṃ||<br />
					daḷhuddāpaṃ||<br />
					daḷhapākāratoraṇaṃ||<br />
					ekadvāraṃ.|| ||</p>

					<p class="f4">Tatr'assa dovāriko paṇḍito vyatto medhāvī aññātānaṃ nivāretā,||<br />
					ñātānaṃ pavesetā,||<br />
					so tassa nagarassa samantā anupariyāya pathaṃ anukkama-māno||<br />
					na passeyya pākāra-sandhiṃ vā||<br />
					pākāra-vivaraṃ vā||<br />
					antamaso biḷālanissakkhanamattam pi.|| ||</p>

					<p class="f4">Tassa evam assa.|| ||</p>

					<p class="f4">'Ye kho keci olārikā pāṇā imaṃ nagaraṃ pavisanti vā||<br />
					ni-k-khamanti vā||<br />
					sabbe te iminā va||<br />
					dvārena pavisanti vā||<br />
					ni-k-khamanti vā' ti.|| ||</p>

					<p class="f4">Evam eva kho me bhante, Dhammanvayo vidito:|| ||</p>

					<p class="f4">'Ye pi te bhante ahesuṃ atītam addhānaṃ||<br />
					Arahanto Sammā Sambuddhā||<br />
					sabbe te Bhagavanto pañca nīvaraṇe pahāya||<br />
					cetaso upakkilese paññāya||<br />
					dubbalī-karaṇe catusu sati-paṭṭhānesu sūpatthika-cittā||<br />
					satta-bojjh'aṅge <a id="pg161"><span class="f2 g"><b>[161]</b></span></a> yathā-bhūtaṃ bhāvetvā||<br />
					anuttaraṃ sammā-sambodhiṃ abhisambujjhiṃsu.|| ||</p>

					<p class="f4">Ye pi te bhante bhavissanti anāgatam addhānaṃ||<br />
					Arahanto Sammā Sambuddhā||<br />
					sabbe te Bhagavanto pañca-nīvaraṇe pahāya||<br />
					cetaso upakkilese paññāya||<br />
					dubbalī-karaṇe catusu sati-paṭṭhānesu s-ū-patthika-cittā||<br />
					satta-bojjh'aṅge yathā-bhūtaṃ bhāvetvā||<br />
					anuttaraṃ sammā-sambodhiṃ abhisambujjhissanti.|| ||</p>

					<p class="f4">Bhagavā pi bhante, etarahi arahaṃ Sammā Sambuddho pañca-nīvaraṇe pahāya||<br />
					cetaso upakkilese paññāya||<br />
					dubbalī-karaṇe catusu sati-paṭṭhānesu s'ūpatthika-citto||<br />
					satta-bojjh'aṅge yathā-bhūtaṃ bhāvetvā||<br />
					anuttaraṃ sammā-sambodhiṃ abhisambuddho" ti.|| ||</p>

					<p class="f4">"Sādhu sādhu Sāriputta, tasmā ti ha tvaṃ Sāriputta,||<br />
					imaṃ dhamma-pariyāyaṃ abhikkhaṇaṃ bhāseyyāsi,||<br />
					bhikkhūnaṃ bhikkhunīnaṃ upāsakānaṃ upāsikānaṃ.|| ||</p>

					<p class="f4">Yesam pi hi Sāriputta, mogha-purisānaṃ bhavissati Tathāgate kaṅkhā vā vimati vā tesam pimaṃ dhamma-pariyāyaṃ sutvā yā Tathāgate kaṅkhā vā vimati vā sā pahīyissatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>