<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 13. Ānanda and Sāriputta discuss what does and what does not lead a person to Stream-winning." />
<title>SN 5 55 13: Ānanda Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					2. Sahassaka or Rājakārama Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p13">Sutta 13</a></h4>

					<h1>Ānanda Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg362"><span class="f2 g"><b>[362]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.013.wood.pts.htm#p1">pts</a>]</span> Evam me sutaṃ:|| ||</p>

					<p class="f4">Ekaṃ samayaṃ āyasmā ca Sāriputto||<br />
					āyasmā ca Ānando||<br />
					Sāvatthiyaṃ viharanti||<br />
					Jetavane||<br />
					Anāthapiṇḍikassa ārāme.|| ||</p>

					<p class="f4">Atha kho āyasmā Sāriputto sāyaṇha-samayaṃ paṭisallāṇā vuṭṭhito||<br />
					yen'āyasmā Ānando ten'upasaṇkami.|| ||</p>

					<p class="f4">Upasaṇkamitvā āyasmatā Ānandena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Sāriputto āyasmantaṃ Ānandaṃ etad avoca:|| ||</p>

					<p class="f4">"Katīnaṃ kho āvuso Ānanda, dhammānaṃ pahānā||<br />
					katīnaṃ dhammānaṃ samannā-gamana-hetu||<br />
					evam ayaṃ pajā Bhagavatā vyākatā:|| ||</p>

					<p class="f4">'Sot'āpannā||<br />
					avinipāta-dhammā||<br />
					niyatā||<br />
					sambodhi-parāyaṇā'" ti?|| ||</p>

					<p class="f4">"Catunnaṃ kho āvuso, dhammānaṃ pahānā||<br />
					catunnaṃ dhammānaṃ samannā-gamana-hetu||<br />
					evam ayaṃ pajā Bhagavatā vyākatā:|| ||</p>

					<p class="f4">'Sot'āpannā||<br />
					avinipāta-dhammā||<br />
					niyatā||<br />
					sambodhi-parāyaṇā' ti.|| ||</p>

					<p class="f4">Katamesaṃ catunnaṃ?|| ||</p>

					<p class="f4">Yathā-rūpena kho āvuso Buddhe appasādena samannāgato a-s-sutavā puthujjano||<br />
					kāyassa bhedā||<br />
					param māraṇā||<br />
					apāyaṃ||<br />
					duggatiṃ||<br />
					vinipātaṃ||<br />
					Nirayaṃ uppajjati.|| ||</p>

					<p class="f4">Tathā-rūpassa <a id="pg363"><span class="f2 g"><b>[363]</b></span></a> Buddhe appasādo na hoti.|| ||</p>

					<p class="f4">Yathā-rūpena ca kho āvuso, Buddhe avecca pasādena samannāgato sutavā ariya-sāvako||<br />
					kāyassa bhedā||<br />
					param māraṇā||<br />
					sugatiṃ||<br />
					saggaṃ lokaṃ uppajjati.|| ||</p>

					<p class="f4">Tathā-rūpassa Buddhe avecca pasādo hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="ctr c">&#9632;</p>

					<p class="f4">Yathā-rūpena kho āvuso, dhamme appasādena samannāgato a-s-sutavā puthujjano||<br />
					kāyassa bhedā||<br />
					param māraṇā||<br />
					apāyaṃ||<br />
					duggatiṃ||<br />
					vinipātaṃ||<br />
					Nirayaṃ uppajjati.|| ||</p>

					<p class="f4">Tathā-rūpassa dhamme appasādo na hoti.|| ||</p>

					<p class="f4">Yathā-rūpena ca kho āvuso dhamme avecca pasādena samannāgato sutavā ariya-sāvako||<br />
					kāyassa bhedā||<br />
					param māraṇā||<br />
					sugatiṃ||<br />
					saggaṃ lokaṃ uppajjati.|| ||</p>

					<p class="f4">Tathā-rūpassa dhamme avecca pasādo hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="ctr c">&#9632;</p>

					<p class="f4">Yathā-rūpena kho āvuso, saṇghe appasādena samannāgato a-s-sutavā puthujjano||<br />
					kāyassa bhedā||<br />
					param māraṇā||<br />
					apāyaṃ||<br />
					duggatiṃ||<br />
					vinipātaṃ||<br />
					Nirayaṃ uppajjati.|| ||</p>

					<p class="f4">Tathā-rūpassa saṇghe appasādo na hoti.|| ||</p>

					<p class="f4">Yathā-rūpena ca kho āvuso saṇghe avecca pasādena samannāgato sutavā ariya-sāvako||<br />
					kāyassa bhedā||<br />
					param māraṇā||<br />
					sugatiṃ||<br />
					saggaṃ lokaṃ uppajjati.|| ||</p>

					<p class="f4">Tathā-rūpassa saṇghe avecca pasādo hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="ctr c">&#9632;</p>

					<p class="f4">Yathā-rūpena kho āvuso, du-s-sīlyena samannāgato a-s-sutavā puthujjano||<br />
					kāyassa bhedā||<br />
					param māraṇā||<br />
					apāyaṃ||<br />
					duggatiṃ||<br />
					vinipātaṃ||<br />
					Nirayaṃ uppajjati.|| ||</p>

					<p class="f4">Tathā-rūpassa du-s-sīlyaṃ na hoti.</p>

					<p class="f4">Yathā-rūpehi ca kho āvuso ariya-kantehi sīlehi samannāgato sutavā ariya-sāvako||<br />
					kāyassa bhedā||<br />
					param māraṇā||<br />
					sugatiṃ||<br />
					saggaṃ lokaṃ uppajjati.|| ||</p>

					<p class="f4">Tathā-rūpassa ariya-kantāni sīlāni honti||<br />
					akhaṇḍāni||<br />
					acchiddāni||<br />
					asa-balāni||<br />
					akammā-sāni||<br />
					bhujissāni||<br />
					viññuppaSatthāti||<br />
					aparām-aṭṭhāni||<br />
					samādhi-saṃvaṭṭanikāni.|| ||</p>

					<p class="f4"><a id="pg364"><span class="f2 g"><b>[364]</b></span></a> Imesaṇ kho āvuso, catunnaṃ dhammānaṃ pahānā imesaṇ||<br />
					catunnaṃ dhammānaṃ samannā-gamana-hetu||<br />
					evam ayaṃ pajā Bhagavatā vyākatā:|| ||</p>

					<p class="f4">'Sot'āpannā||<br />
					avinipāta-dhammā||<br />
					niyatā||<br />
					sambodhi-parāyaṇā'" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>