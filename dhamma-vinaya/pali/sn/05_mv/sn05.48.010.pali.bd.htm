<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 10. The Buddha analyzes each of the five forces individually." />
<title>SN 5 48 10: Dutiya Vibhaṅga Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					48. Indriya Saɱyutta<br />
					1. Suddhika Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p10">Sutta 10</a></h4>

					<h1>Dutiya Vibhaṅga Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg197"><span class="f2 g"><b>[197]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.010.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.48.010.than.ati.htm#p1">than</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Pañc'imāni bhikkhave, indriyāni.|| ||</p>

					<p class="f4">Katamāni pañca?|| ||</p>

					<p class="f4">Saddh'indriyaɱ,||<br />
					viriy'indriyaɱ,||<br />
					sat'indriyaɱ,||<br />
					samādh'indriyaɱ,||<br />
					paññ'indriyaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamañ ca bhikkhave, saddh'indriyaɱ?|| ||</p>

					<p class="f4">Idha bhikkhave, ariya-sāvako saddho hoti,||<br />
					sadda-hati Tathāgatassa bodhiɱ:|| ||</p>

					<p class="f4">"Iti pi so Bhagavā||<br />
					arahaɱ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidū anuttaro||<br />
					purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā" ti.|| ||</p>

					<p class="f4">Idaɱ vuccati bhikkhave, saddh'indriyaɱ.|| ||</p>

					<p class="f4"><a id="pg198"><span class="f2 g"><b>[198]</b></span></a> Katamañ ca bhikkhave viriy'indriyaɱ?|| ||</p>

					<p class="f4">Idha bhikkhave, ariya-sāvako āraddha-viriyo viharati,||<br />
					akusalānaɱ dhammānaɱ pahānāya,||<br />
					kusalānaɱ dhammānaɱ upasampadāya thāmavā daḷha-parakkamo anikkhitta-dhuro kusalesu dhammesu.|| ||</p>

					<p class="f4">So anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati ārabhati cittaɱ paggaṇhāti padahati.|| ||</p>

					<p class="f4">Uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Uppannānaɱ kusalānaɱ dhammānaɱ ṭhitiyā asammosāya bhīyyobhāvāya vepullāya bhāvanāya pāripūriyā chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Idaɱ vuccati bhikkhave, viriy'indriyaɱ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave, sat'indriyaɱ?|| ||</p>

					<p class="f4">Idha bhikkhave, ariya-sāvako satimā hoti||<br />
					paramena sati-nepakkena sannāgato cira-katam pi cira-bhāsitam pi saritā anussaritā.|| ||</p>

					<p class="f4">So kāye kāy'ānupassī viharati||<br />
					ātāpī sampajāno satimā||<br />
					 vineyya loke abhijjhā-domanassaɱ.|| ||</p>

					<p class="f4">Vedanāsu vedan'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ.|| ||</p>

					<p class="f4">Citte citt'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ.|| ||</p>

					<p class="f4">Dhammesu Dhamm'ānupassī viharati||<br />
					ātāpī sampajāno satimā||<br />
					vineyya loke abhijjhā-domanassaɱ.|| ||</p>

					<p class="f4">Idaɱ vuccati bhikkhave, sat'indriyaɱ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave, samādh'indriyaɱ?|| ||</p>

					<p class="f4">Idha bhikkhave, ariya-sāvako vossagg'ārammaṇaɱ karitvā labhati samādhiɱ,||<br />
					labhati cittassek'aggataɱ.|| ||</p>

					<p class="f4">So vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					vikkejaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicāranaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhaɱ ca kāyena paṭisaɱvedeti||<br />
					yan taɱ ariyā ācikkhanti||<br />
					'Upekkhako satimā sukha-vihārī' ti||<br />
					taɱ tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaɱ attha-gamā||<br />
					adukkha-ɱ-asukhaɱ||<br />
					upekhāsati-pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">Idaɱ vuccati bhikkhave samādh'indriyaɱ.|| ||</p>

					<p class="ctr c">&#9632;</p>

					<p class="f4"><a id="pg199"><span class="f2 g"><b>[199]</b></span></a> Katamañ ca bhikkhave paññ'indriyaɱ?|| ||</p>

					<p class="f4">Idha bhikkhave, ariya-sāvako paññavā hoti||<br />
					uday'attha-gāminiyā paññāya samannāgato,||<br />
					ariyāya nibbedhi-kāya sammā-dukkha-k-khaya-gāminiyā.|| ||</p>

					<p class="f4">So 'idaɱ dukkhan' ti||<br />
					yathā-bhūtaɱ pajānāti.|| ||</p>

					<p class="f4">'Ayaɱ dukkha-samudayo' ti||<br />
					yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodho' ti||<br />
					yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodha-gāminī-paṭipadā' ti||<br />
					yathā-bhūtaɱ pajānāti.|| ||</p>

					<p class="f4">Idaɱ vuccati bhikkhave paññ'indriyaɱ.|| ||</p>

					<p class="f4">Imāni kho bhikkhave, pañc'indriyānī" ti.|| ||</p>

					<p>&nbsp;</p>

					<p class="ctr">Suddhaka Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>