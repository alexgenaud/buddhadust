<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya 5: Maha Vagga; Book 51, Sutta 28. The Buddha deliniates magic power, the path to magic power, the development of the magic power-paths, and the path going to the development of the magic power-paths." />
<title>SN 5 51 28: Dutiya Ānanda Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					51. Iddhi-Pāda Saṃyutta<br />
					3. Ayo-Guḷa Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_51_iddhipadasamyutta.htm#p28">Sutta 28</a></h4>

					<h1>Dutiya Ānanda Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg286"><span class="f2 g"><b>[286]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.51.028.wood.pts.htm#p1">pts</a>][<a href="../../../../dhamma-vinaya/bd/sn/05_mv/sn05.51.028.olds.bd.htm#p1">olds</a>]</span> Evam me sutaṃ:|| ||</p>

					<p class="f4">Sāvatthiyaṃ:|| ||</p>

					<p class="f4">2. Atha kho āyasmā Ānando yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">2. Eka-m-antaṃ nisinnaṃ kho āyasmantaṃ Ānandaṃ Bhagavā etad avoca:|| ||</p>

					<p class="f4">"Katamā nu kho Ānanda, iddhi?|| ||</p>

					<p class="f4">Katamo iddhi-pādo?|| ||</p>

					<p class="f4">Katamā iddhi-pādabhāvanā?|| ||</p>

					<p class="f4">Katamā iddhi-pāda-bhāvanā-gāminī paṭipadā" ti?|| ||</p>

					<p class="f4">"Bhagava mūlakā no bhante dhammā Bhagavannettikā Bhagavam-paṭisaraṇā sādhu vata bhante Bhagavantaṃ yeva paṭibhātu etassa bhāsitassa attho:|| ||</p>

					<p class="f4">Bhagavato sutvā bhikkhū dhāressantī" ti.|| ||</p>

					<p class="f4">"Tena hi Ānanda suṇāhi sādhukaṃ manasi karohi bhāsissāmī" ti.|| ||</p>

					<p class="f4">"Evaṃ bhante" ti kho āyasmā Ānando Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">3. Idh'Ānanda, bhikkhu aneka-vihitaṃ iddhi-vidhaṃ pacc'anubhoti:|| ||</p>

					<p class="f4">"Eko pi hutvā bahudhā hoti bahudhā pi hutvā eko hoti.|| ||</p>

					<p class="f4">Āvībhāvaṃ tiro-bhāvaṃ tiro-kuḍḍaṃ tiro-pākāraṃ tiro-pabbataṃ asajja-mānova gacchati,||<br />
					seyyathā pi ākāse.|| ||</p>

					<p class="f4">Paṭhaviyā pi ummujjani-mujjaṃ karoti seyyathā pi udake.|| ||</p>

					<p class="f4">Udake pi abhijjamāno gacchati seyyathā pi paṭhaviyaṃ.|| ||</p>

					<p class="f4">Ākāse pi pallaṇkena kamati seyyathā pi pakkhī sakuṇo.|| ||</p>

					<p class="f4">Ime pi candima-suriye evaṃ mahiddhike evaṃ mah-ā-nubhāve pāṇinā parāma-sati,||<br />
					parimajjati.|| ||</p>

					<p class="f4">Yāva Brahma-lokā pi kāyena vasaṃ vatteti.|| ||</p>

					<p class="f4">Ayaṃ vuccati Ānanda, iddhi.|| ||</p>

					<p class="ctr c">&#9632;</p>

					<p class="f4">4. Katamo c'Ānanda, iddhi-pādo?|| ||</p>

					<p class="f4">Yo Ānanda, Maggo yā paṭipadā iddhilābhāya iddhipaṭilābhāya saṃvaṭṭati.|| ||</p>

					<p class="f4">Ayaṃ vuccat Ānanda, iddhi-pādo.|| ||</p>

					<p class="ctr c">&#9632;</p>

					<p class="f4">5. Katamā c'Ānanda, iddhi-pādabhāvanā?|| ||</p>

					<p class="f4">Idha, Ānanda, bhikkhu chanda-samādhi-padhāna-saṇkhāra-samannāgataṃ iddhi-pādaṃ bhāveti.|| ||</p>

					<p class="f4">Viriya-samādhi-padhāna-saṇkhāra-samannāgataṃ iddhi-pādaṃ bhāveti:|| ||</p>

					<p class="f4">Citta-samādhi-padhāna-saṇkhāra-samannāgataṃ iddhi-pādaṃ bhāveti:|| ||</p>

					<p class="f4">Vimaṃsā-samādhi-padhāna-saṇkhāra-samannāgataṃ iddhi-pādaṃ bhāveti:|| ||</p>

					<p class="f4">Ayaṃ vuccati Ānanda, iddhi-pādabhāvanā.|| ||</p>

					<p class="ctr c">&#9632;</p>

					<p class="f4">6. Katamā c'Ānanda, iddhi-pāda-bhāvanā-gāminī paṭipadā?|| ||</p>

					<p class="f4">Ayam eva Ariyo Aṭṭhaṇgiko Maggo.|| ||</p>

					<p class="f4">Seyyath'īdaṃ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammākammanko,||<br />
					sammā ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">Ayaṃ vuccati Ānanda, 'iddhi-pāda-bhāvanā-gāminī paṭipadā' ti" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>