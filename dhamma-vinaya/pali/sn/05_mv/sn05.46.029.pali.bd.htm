<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga; Chapter 46: Bojjhaṅga Samyutta, Sutta 29. The Buddha tells the bhikkhus that there is no other single thing more effective at ridding one of the yokes to rebirth than the seven dimensions of awakening." />
<title>SN 5 46 29: Eka-Dhamma Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					5. Mahā-Vagga<br />
					46. Bojjhaṅga Saṃyutta<br />
					3. Udāyi Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_46_bojjhangasamyutta.htm#p29">Sutta 29</a></h4>

					<h1>Eka-Dhamma Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg88"><span class="f2 g"><b>[88]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.46.029.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.46.029.bodh.wp.htm#p1">bodh</a>]</span> Evam me sutaṃ:|| ||</p>

					<p class="f4">Ekaṃ samayam Bhagavā Sāvatthiyaṃ viharati Jetavane Anāthapindikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Nāhaṃ bhikkhave, aññaṃ eka-dhammam pi samanupassāmi yo evaṃ bhāvitā bahulī-katā||<br />
					saṃyojaniyānaṃ dhammānaṃ pahānāya saṃvaṭṭanti||<br />
					yad idaṃ satta bojjh'aṅgā.|| ||</p>

					<p class="f4">Katame satta?|| ||</p>

					<p class="f4">Sati-sambojjh'aṅgo||<br />
					dhamma-vicaya-sambojjh'aṅgo||<br />
					viriya-sambojjh'aṅgo||<br />
					pīti-sambojjh'aṅgo||<br />
					passaddhi-sambojjh'aṅgo||<br />
					samādhi-sambojjh'aṅgo||<br />
					upekhā-sambojjh'aṅgo.|| ||</p>

					<p class="f4">Kathaṃ bhāvitā ca bhikkhave, satta bojjh'aṅgā||<br />
					kathaṃ bahulī-katā||<br />
					saṃyojaniyānaṃ dhammānaṃ pahānāya saṃvaṭṭanti?|| ||</p>

					<p class="f4">"Idha bhikkhave, Bhikkhu||<br />
					sati-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Dhamma-vicaya-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Viriya-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Pīti-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Passaddhi-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Samādhi-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="ctr c">&#9632;</p>

					<p class="f4">Upekkhā-sambojjh'aṅgaṃ bhāveti,||<br />
					viveka-nissitaṃ,||<br />
					virāga-nissitaṃ,||<br />
					nirodha-nissitaṃ,||<br />
					vossagga-pariṇāmiṃ.|| ||</p>

					<p class="f4">Evaṃ bhāvitā kho bhikkhave, satta bojjh'aṅgā||<br />
					evaṃ bahulī-katā||<br />
					saṃyojaniyānaṃ dhammānaṃ pahānāya saṃvaṭṭanti.|| ||</p>

					<p class="ctr c">&#9632;</p>

					<p class="f4"><a id="pg89"><span class="f2 g"><b>[89]</b></span></a> Katame ca bhikkhave, saṃyojaniyā dhammā?|| ||</p>

					<p class="f4">Cakkhuṃ bhikkhave, saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Sotaṃ saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Ghānaṃ saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Jivhā saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Kāyo saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Mano saṃyojaniyo dhammo.|| ||</p>

					<p class="f4">Etth'ete uppajjati saṃyojana-vinibaddhā ajjhosānā.|| ||</p>

					<p class="f4">Ime vuccanti bhikkhave, saṃyojaniyā dhammā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>