<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 5. Maha Vagga, 56. Sacca Samyutta, Sutta 11. The first sutta delivered by the Buddha after his awakening." />
<title>SN 5 56 11: Dhamma-cakkappavattana Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					56. Sacca Saṃyutta<br />
					2. Dhamma-Cakka-Pavattana Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_56_saccasamyutta.htm#p11">Sutta 11</a></h4>

					<h4 class="ctr">Dhamma-Cakka-p-Pavattana Suttaṃ<br />
					Paṭhama Tathāgatena Vutta</h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg420"><span class="f2 g"><b>[420]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.56.011.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.56.011.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.56.011.than.ati.htm#p1">than</a>][<a href="../../../../dhamma-vinaya/ati/sn/05_mv/sn05.56.011.nymo.ati.htm#p1">nymo</a>][<a href="../../../../dhamma-vinaya/ati/sn/05_mv/sn05.56.011.piya.ati.htm#p1">piya</a>][<a href="../../../../dhamma-vinaya/bd/sn/05_mv/sn05.56.011.olds.bd.htm#p1">olds</a>][<a href="../../../../dhamma-vinaya/yaho/sn/05_mv/sn05.56.011.kell.yaho.htm#p1">yaho</a>]</span> <span class="f3 g"><i>[391]</i></span> Evam me sutaṃ:|| ||</p>

					<p class="f4">Ekaṃ samayaṃ Bhagavā Bārāṇasiyaṃ viharati Isipatane Migadāye.|| ||</p>

					<p class="f4"><a id="pg421"><span class="f2 g"><b>[421]</b></span></a> 2. Tatra kho Bhagavā pañca-vaggiye bhikkhū āmantesi:|| ||</p>

					<p class="f4">"Dve me bhikkhave, antā pabba-jitena na sevitabbā.|| ||</p>

					<p class="f4">Katame dve?|| ||</p>

					<p class="f4">3. Yo cayāṃ kāmesu kāmasu||<br />
					khallikānuyogo hīno gammo||<br />
					puthujjaniko||<br />
					anariyo||<br />
					anattha-saṃhito,||<br />
					yo c'āyaṃ attakilamathānuyogo dukkho anariyo anattha-saṃhito.|| ||</p>

					<p class="f4">Ete te bhikkhave, ubho ante anupakamma majjhimā paṭipadā Tathāgatena abhisambuddhā||<br />
					cakkhu-karaṇī||<br />
					ñāṇa-karaṇī upasamāya||<br />
					abhiññāya||<br />
					sambodhāya||<br />
					Nibbānāya saṃvaṭṭati.|| ||</p>

					<p class="f4">4. Katamā ca sā bhikkhave, majjhimā paṭipadā Tathāgatena abhisambuddhā||<br />
					cakkhu-karaṇī||<br />
					ñāṇa-karaṇī upasamāya||<br />
					abhiññāya||<br />
					sambodhāya||<br />
					Nibbānāya saṃvaṭṭati?|| ||</p>

					<p class="f4">Ayam eva Ariyo Aṭṭhaṇgiko Maggo,||<br />
					seyyath'īdaṃ:||<br />
					sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">Ayaṃ kho sā bhikkhave, majjhimā paṭipadā Tathāgatena abhisambuddhā||<br />
					cakkhu-karaṇī||<br />
					ñāṇa-karaṇī upasamāya||<br />
					abhiññāya||<br />
					sambodhāya||<br />
					Nibbānāya saṃvaṭṭati.|| ||</p>

					<p class="f4">5. Idaṃ kho pana bhikkhave, dukkhaṃ ariya-saccaṃ:|| ||</p>

					<p class="f4">Jāti pi dukkhā,||<br />
					jarā pi dukkhā,||<br />
					vyādhi pi dukkho,||<br />
					maraṇam pi dukkhaṃ,||<br />
					soka-parideva-dukkha-domanass'upāyāsā pi dukkhā,||<br />
					appiyehi sampayogo dukkho,||<br />
					piyehi vippayogo dukkho,||<br />
					yam p'icchaṃ na labhati tam pi dukkhaṃ,||<br />
					saṇkhittena pañc'upādāna-k-khandhā dukkhā".|| ||</p>

					<p class="f4">6. Idaṃ kho pana bhikkhave, dukkha-samudayo ariya-saccaṃ:|| ||</p>

					<p class="f4">"Yāyaṃ taṇhā pono-bhavikā nandi rāga-sahagatā tatra tatr-ā-bhinandinī,||<br />
					seyyath'īdaṃ:|| ||</p>

					<p class="f4">Kāma-taṇhā,||<br />
					bhava-taṇhā,||<br />
					vibhava-taṇhā".|| ||</p>

					<p class="f4">7. Idaṃ kho pana bhikkhave, dukkha-nirodho ariya-saccaṃ:|| ||</p>

					<p class="f4">Yo tassā yeva taṇhāya asesa-virāga-nirodho cāgo paṭinissaggo mutti anālayo.|| ||</p>

					<p class="f4">8. Idaṃ kho pana bhikkhave, dukkha-nirodha-gāminī paṭipadā <a id="pg422"><span class="f2 g"><b>[422]</b></span></a> ariya-saccaṃ:|| ||</p>

					<p class="f4">Ayam eva Ariyo Aṭṭhaṇgiko Maggo,||<br />
					seyyath'īdaṃ:||<br />
					sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">9. Idaṃ dukkhaṃ ariya-saccan ti me bhikkhave pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pan'idaṃ dukkhaṃ ariya-saccaṃ pariññeyyan ti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkhaṃ ariya-saccaṃ pariññātanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">10. Idaṃ dukkha-samudayo ariya-saccan ti me bhikkhave pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-samudayo ariya-saccaṃ pahātabbanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-samudayo ariya-saccaṃ pahīnanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">11. Idaṃ dukkha-nirodho ariya-saccanti me bhikkhave pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-nirodho ariya-saccaṃ sacchikātabbanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-nirodho ariya-saccaṃ sacchi-katanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">12. Idaṃ dukkha-nirodha-gāminī paṭipadā ariya-saccanti me bhikkhave pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-nirodha-gāminī paṭipadā ariya-saccaṃ bhāvetabbanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">Taṃ kho pana idaṃ dukkha-nirodha-gāminī paṭipadā ariya-saccaṃ bhāvitanti me bhikkhave, pubbe ananussutesu||<br />
					dhammesu cakkhuṃ udapādi||<br />
					ñāṇaṃ udapādi||<br />
					paññā udapādi||<br />
					vijjā udapādi||<br />
					āloko udapādi.|| ||</p>

					<p class="f4">13. Yāva kīvañca me bhikkhave, imesu catusu ariya-saccesu evaṃ tiparivaṭṭaṃ dvādasākāraṃ yathā-bhūtaṃ ñāṇa-dassanaṃ na su-visuddhaṃ ahosi,||<br />
					n'eva tāvāhaṃ bhikkhave, <a id="pg423"><span class="f2 g"><b>[423]</b></span></a> sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddho paccaññāsiṃ.|| ||</p>

					<p class="f4">14. Yato ca kho me bhikkhave, imesu catusu ariya-saccesu evaṃ tiparivaṭṭaṃ dvādasākāraṃ yathā-bhūtaṃ ñāṇa-dassanaṃ su-visuddhaṃ ahosi,||<br />
					ath'āhaṃ bhikkhave, sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddhoti paccaññāsiṃ,||<br />
					ñāṇañca pana me dassanaṃ udapādi Akuppā me ceto-vimutti, ayam antimā jāti n'atthi-dāni puna-b-bhavo" ti.|| ||</p>

					<p class="f4">15. Idam avoca Bhagavā atta-manā pañca-vaggiyā bhikkhū Bhagavato bhāsitaṃ abhinanduṃ,||<br />
					imasamiñ ca pana veyyā-kara-ṇasmiṃ bhaññamāne āyasmato Koṇḍaññassa virajaṃ vīta-malaṃ Dhamma-cakkhuṃ udapādi:</p>

					<p class="f4">"Yaṃ kiñci samudaya-dhammaṃ sabbantaṃ nirodha-dhamman" ti.|| ||</p>

					<p class="f4">16. Evam pavattite ca pana Bhagavatā Dhamma-cakke Bhummā devā saddam anussāvesu:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">17. Bhummānaṃ devānaṃ saddaṃ sutvā cātu-m-mahārājikā devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">18. Cātu-m-mahā-rājikānaṃ devānaṃ saddaṃ sutvā Tāvatiṃsā devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">Tāvatiṃsānaṃ devānaṃ saddaṃ sutvā yāmā devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">Yāmānaṃ devānaṃ saddaṃ sutvā Tusitā devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">Tusitānaṃ devānaṃ saddaṃ sutvā Nimmāṇaratī devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">Tusitānaṃ devānaṃ saddaṃ sutvā Paranimmita-vasavattī devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">Paranimmita-vasavattīnaṃ devānaṃ saddaṃ sutvā brahma-kāyikā devā saddamanussāvesuṃ:</p>

					<p class="f4">"Etaṃ Bhagavatā Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ <a id="pg424"><span class="f2 g"><b>[424]</b></span></a> appati-vattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin" ti.|| ||</p>

					<p class="f4">19. Iti ha tena khaṇena tena muhuttena yāva Brahmalokā saddo abbhuggañchi.|| ||</p>

					<p class="f4">Ayañ ca dasasahassī loka-dhātu saṇkampi sampakampi sampavedhi.|| ||</p>

					<p class="f4">Appamāṇo ca uḷāro obhāso loke pātur ahosi ati-k-kamma devānaṃ devānubhāvan ti.|| ||</p>

					<p class="f4">20. Atha kho Bhagavā udānaṃ udānesi:</p>

					<p class="f4">"Aññāsi vata bho Koṇḍañño,||<br />
					aññāsi vata bho Koṇḍañño" ti.|| ||</p>

					<p class="f4">Iti h'idaṃ āyasmato Koṇḍaññassa Aññā-Koṇḍañño tv'eva nāmaṃ ahosī.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
