<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya, 5. Maha Vagga, 56. Sacca Samyutta, 5. Papata Vaggo, Sutta 46. The Buddha conjures an image of the impenetrable darkness of the space between the worlds and then tells the bhikkhus that darker than this is the blindness of one who does not see the Four Aristocratic Truths." />
<title>SN 5 56 46: Andhakāra Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					56. Sacca Saṃyutta<br />
					5. Papāta Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_56_saccasamyutta.htm#p46">Sutta 46</a></h4>

					<h1>Andhakāra Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg454"><span class="f2 g"><b>[454]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.56.046.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.56.046.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.56.046.than.ati.htm#p1">than</a>]</span> Evam me sutaṃ:|| ||</p>

					<p class="f4">Ekaṃ samayam Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Atthi bhikkhave, lokantarikā aghā asaṃvutā andhakārakā andhakāratimisā.|| ||</p>

					<p class="f4">Yatthā-pimesaṃ candima-suriyānaṃ evaṃ-mahiddhikānaṃ evaṃ-mah-ā-nubhāvānaṃ ābhā nānubhontī" ti.|| ||</p>

					<p class="f4">Evaṃ vutte aññataro bhikkhu Bhagavantaṃ etad avoca:|| ||</p>

					<p class="f4">"Mahā vata so bhante, andhakāro.|| ||</p>

					<p class="f4">Sumahā vata so bhante, andhakāro.|| ||</p>

					<p class="f4">Atthi nukho bhante, etamhā andhakārā añño andhakāro mahantataro ca bhayānakataro cā" ti?|| ||</p>

					<p class="f4">"Atthi kho bhikkhu, etamhā andhakārā añño andhakāro mahantataro ca bhayānakataro cā" ti.|| ||</p>

					<p class="f4">"Katamo pana bhante, etamhā andhakārā añño andhakāro mahantaro ca bhayānakataro cā" ti?|| ||</p>

					<p class="f4">"Ye hi keci bhikkhu samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-samudayo' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-nirodho' ti||<br />
					yathā-bhūtaṃ na pajānanti.|| ||</p>

					<p class="f4">'Ayaṃ dukkha-nirodha-gāminī <a id="pg455"><span class="f2 g"><b>[455]</b></span></a> paṭipadā' ti||<br />
					yathā-bhūtaṃ na pajānanti.|| ||</p>

					<p class="f4">Te jāti-saṃvaṭṭa-nikesu saṇkhāresu abhiramanti.|| ||</p>

					<p class="f4">Jarā-saṃvaṭṭa-nikesu saṇkhāresu abhiramanti.|| ||</p>

					<p class="f4">Maraṇa-saṃvaṭṭa-nikesu saṇkhāresu abhiramanti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nikesu saṇkhāresu abhiramanti.|| ||</p>

					<p class="f4">Te jāti-saṃvaṭṭa-nikesu saṇkhāresu abhiratā||<br />
					jarā-saṃvaṭṭa-nikesu saṇkhāresu abhiratā||<br />
					maraṇa-saṃvaṭṭa-nikesu saṇkhāresu abhiratā||<br />
					soka-parideva-dukkha-domanass'upayā-sasaṃvaṭṭa-nikesu saṇkhāresu abhiratā||<br />
					jāti-saṃvaṭṭa-nike pi saṇkhāre abhisaṇkhāronti.|| ||</p>

					<p class="f4">Jarā-saṃvaṭṭa-nike pi saṇkhāre abhisaṇkhāroti.|| ||</p>

					<p class="f4">Maraṇa-saṃvaṭṭa-nike pi saṇkhāre abhisaṇkhāronti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nike pi saṇkhāre abhisaṇkhāronti.|| ||</p>

					<p class="f4">Te jāti-saṃvaṭṭa-nike pi saṇkhāre abhisaṇkhāritvā jarā-saṃvaṭṭa-nike pi saṇkhāre abhisaṇkhāritvā||<br />
					maraṇa-saṃvaṭṭa-nike pi saṇkhāre abhisaṇkhāritvā||<br />
					soka-parideva-dukkha-domanass'upāyāsa-saṃvaṭṭa-nike pi saṇkhāre abhisaṇkhāritvā||<br />
					jāt'andhakāram pi papatanti||<br />
					jar'andhakāram pi papatanti||<br />
					māraṇ'andhakāram pi papatanti||<br />
					soka-parideva-dukkha-domanass'upāyās'andhakāram pi papatanti.|| ||</p>

					<p class="f4">'Te na parimuccanti||<br />
					jātiyā jarāya maraṇena sokehi paridevehi dukkhehi domanassehi upāyāsehi,||<br />
					na parimuccanti dukkhasmā' ti vadāmi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Ye ca kho keci bhikkhu samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ pajānanti||<br />
					'ayaṃ dukkha-samudayo' ti||<br />
					yathā-bhūtaṃ pajānanti||<br />
					'ayaṃ dukkha-nirodho' ti||<br />
					yathā-bhūtaṃ pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ pajānanti.|| ||</p>

					<p class="f4">Te jāti-saṃvaṭṭa-nikesu saṇkhāresu nābhiramanti.|| ||</p>

					<p class="f4">Jarā-saṃvaṭṭa-nikesu saṇkhāresu nābhiramanti.|| ||</p>

					<p class="f4">Maraṇa-saṃvaṭṭa-nikesu saṇkhāresu nābhiramanti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nikesu saṇkhāresu nābhiramanti.|| ||</p>

					<p class="f4">Te jāti-saṃvaṭṭa-nikesu saṇkhāresu anabhiratā||<br />
					jarā-saṃvaṭṭa-nikesu saṇkhāresu anabhiratā||<br />
					maraṇa-saṃvaṭṭa-nikesu saṇkhāresu anabhiratā||<br />
					soka-parideva-dukkha-domanass'upāyāsa-saṃvaṭṭa-nikesu saṇkhāresu anabhiratā||<br />
					jāti-saṃvaṭṭa-nike pi saṇkhāre nābhisaṇkhāronti.|| ||</p>

					<p class="f4">Jarā-saṃvaṭṭa-nike pi saṇkhāre nābhisaṇkhāronti.|| ||</p>

					<p class="f4">Maraṇa-saṃvaṭṭa-nike pi saṇkhāre nābhisaṇkhāronti.|| ||</p>

					<p class="f4">Soka-parideva-dukkha-domanass'upāyāsa-saṃvaṭṭa-nike pi saṇkhāre nābhisaṇkhāronti.|| ||</p>

					<p class="f4">Te jāti-saṃvaṭṭa-nike pi saṇkhāre anabhisaṇkhāritvā||<br />
					jarā-saṃvaṭṭa-nike pi saṇkhāre anabhisaṇkhāritvā||<br />
					maraṇa-saṃvaṭṭa-nike pi saṇkhāre anabhisaṇkhāritvā||<br />
					soka-parideva-dukkha-domanass'upāyāsa saṃvaṭṭa-nike pi saṇkhāre anabhisaṇkhāritvā||<br />
					||<br />
					jāt'andhakāram pi na papatanti||<br />
					jar'andhakāram pi na papatanti||<br />
					māraṇ'andhakāram pi na papatanti||<br />
					soka-parideva-dukkha-domanass'upāyās'andhakāram pi na papatanti.|| ||</p>

					<p class="f4">'Te parimuccanti jātiyā jarāya maraṇena sokehi paridevehi dukkhehi domanassehi upāyāsehi,||<br />
					parimuccanti dukkhasmā' ti vadāmi.|| ||</p>

					<p class="f4">Tasmātiha bhikkhu,||<br />
					'idaṃ dukkhan' ti yogo karaṇīyo||<br />
					'ayaṃ dukkha-samudayo' ti yogo karaṇīyo||<br />
					'ayaṃ dukkha-nirodho' ti yogo karaṇīyo||<br />
					'ayaṃ dukkha-nirodha-gāminī paṭipadā' ti yogo karaṇīyo" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>