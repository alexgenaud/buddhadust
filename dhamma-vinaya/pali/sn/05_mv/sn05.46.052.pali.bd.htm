<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga: 56: Bojjhanga-Samyutta: VI: Bojjangasakaccam, Sutta 52. The exact similarity in the outward form of the practices of a group of ascetics with one method of instruction used by The Buddha leads to the question of what is the difference between the two sects. The Buddha reveals an interpretation of the doctrine unique to the understanding of the awakened mind, inaccesable through any other source." />
<title>SN 5 46 52: Pariyāya Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					46. Bojjhanga Saɱyutta<br />
					6. Bojj'Anga-Sākacca Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_46_bojjhangasamyutta.htm#p52">Sutta 52</a></h4>

					<h1>Pariyāya Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg108"><span class="f2 g"><b>[108]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.46.052.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.46.052.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.46.052.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Atha kho sambahulā bhikkhū pubbaṇha-samayaɱ nivāsetvā patta-cīvaram ādāya||<br />
					Sāvatthiɱ piṇḍāya pavisiɱsu.|| ||</p>

					<p class="f4">3. Atha kho tesaŋ bhikkhūnaɱ etad ahosi:|| ||</p>

					<p class="f4">"Atippago kho tāva Sāvatthiyaɱ piṇḍāya carituɱ.|| ||</p>

					<p class="f4">Yaɱ nūna mayaɱ yena añña-titthiyānaɱ ārāmo paribabājakānaɱ ten'upasankameyyāmā" ti.|| ||</p>

					<p class="f4">4. Atha kho te bhikkhū yena añña-titthayānaɱ paribbājakānaɱ ārāmo ten'upasankamiɱsu.|| ||</p>

					<p class="f4">Upasaŋkamitvā tehi añña-titthiyehi paribbājakehi saddhiɱ sammodiɱsu.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinne kho te bhikkhū te añña-titthiyā paribbājakā etad avocuɱ:|| ||</p>

					<p class="f4">5. "Samaṇo āvuso Gotamo sāvakānaɱ evaɱ dhammaɱ deseti:|| ||</p>

					<p class="f4">'Etha tumhe bhikkhave,||<br />
					pañca nīvaraṇe pahāya cetaso upakkilese paññāya dubbalī-karaṇe satta bojjh'aŋge yathā-bhūtaɱ bhāvethā' ti.|| ||</p>

					<p class="f4">Mayam pi kho āvuso,||<br />
					sāvakānaɱ evaɱ dhammaɱ desema:|| ||</p>

					<p class="f4">'Etha tumhe āvuso,||<br />
					pañca nīvaraṇe pahāya cetaso upakkilese paññāya dubbalī-karaṇe satta bojjh'aŋge yathā-bhūtaɱ bhāvethā' ti.|| ||</p>

					<p class="f4">Idha no āvuso ko viseso,||<br />
					ko adhippāyo.|| ||</p>

					<p class="f4">Kiɱ nānā-karaṇaɱ,||<br />
					samaṇassa vā Gotamassa amhākaɱ vā||<br />
					yad idaɱ Dhamma-desanāya vā||<br />
					Dhamma-desanaɱ anusāsaniyā vā anusāsanin" ti?|| ||</p>

					<p class="f4">6. Atha kho te bhikkhū tesam añña-titthiyānaɱ paribbājakānaɱ bhāsitaɱ n'eva abhinandiɱsu,||<br />
					na p-paṭikkosiɱsu.|| ||</p>

					<p class="f4">Anabhinan'ditvā a-p-paṭikkositvā uṭṭhāy'āsanā pakkamiɱsu:|| ||</p>

					<p class="f4">"Bhagavato santike etassa bhāsitassa atthaɱ ājānissāmā" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">7. Atha kho te bhikkhū Sāvatthiyaɱ piṇḍāya caritvā pacchābhantaɱ piṇḍa-pāta-paṭikkantā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4"><a id="pg109"><span class="f2 g"><b>[109]</b></span></a> 8. Eka-m-antaɱ nisinnā kho te bhikkhū Bhagavantaɱ etad avocuɱ:|| ||</p>

					<p class="f4">"Idha mayaɱ bhante pubbaṇha-samayaɱ nivāsetvā patta-cīvaram ādāya Sāvatthiɱ piṇḍāya pavisimha.|| ||</p>

					<p class="f4">Tesaŋ no bhante, amhākaɱ etad ahosi:|| ||</p>

					<p class="f4">'Atippago kho tāva Sāvatthiyaɱ piṇḍāya carituɱ.|| ||</p>

					<p class="f4">Yaɱ nūna mayaɱ yena añña-titthiyānaɱ paribbājakānaɱ ārāmo ten'upasankameyyāmā' ti.|| ||</p>

					<p class="f4">Atha kho mayaɱ bhante,||<br />
					yena añña-titthiyānaɱ paribbājakānaɱ ārāmo ten'upasankamimha.|| ||</p>

					<p class="f4">Upasaŋkamitvā tehi añña-titthiyehi paribbājakehi saddhiɱ sammodimha.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdimha.|| ||</p>

					<p class="f4">Eka-m-antaɱ nisinne kho amhe bhante,||<br />
					te añña-titthiyā paribbājakā etad avocuɱ:|| ||</p>

					<p class="f4">9. 'Samaṇo āvuso Gotamo sāvakānaɱ evaɱ dhammaɱ deseti:|| ||</p>

					<p class="f4">"Etha tumhe bhikkhave, pañca nīvaraṇe pahāya cetaso upakkilese paññāya dubbalī-karaṇe satta bojjh'aŋge yathā-bhūtaɱ bhāvethā" ti.|| ||</p>

					<p class="f4">Mayam pi kho āvuso, sāvakānaɱ evaɱ dhammaɱ desema:|| ||</p>

					<p class="f4">"Etha tumhe āvuso, pañca nīvaraṇe pahāya cetaso upakkilese paññāya dubbalī-karaṇe satta bojjh'aŋge yathā-bhūtaɱ bhāvethā" ti.|| ||</p>

					<p class="f4">Idha no āvuso ko viseso,||<br />
					ko adhippāyo.|| ||</p>

					<p class="f4">Kiɱ nānā-karaṇaɱ,||<br />
					samaṇassa vā Gotamassa amhākaɱ vā||<br />
					yad idaɱ Dhamma-desanāya vā||<br />
					Dhamma-desanaɱ anusāsaniyā vā anusāsanin' ti?|| ||</p>

					<p class="f4">10. Atha kho mayaɱ bhante,||<br />
					tesam añña-titthiyānaɱ paribbājakānaɱ bhāsitaɱ n'eva abhinandimha,||<br />
					na p-paṭikkosimha.|| ||</p>

					<p class="f4">Anabhinan'ditvā a-p-paṭikkositvā uṭṭhāy'āsanā pakkamimha:|| ||</p>

					<p class="f4">'Bhagavato santike etassa bhāsitassa atthaɱ ājānissāmā'" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">11. "Evaɱ vādino bhikkhave, añña-titthiyā paribbājakā evam assu vacanīyā.|| ||</p>

					<p class="f4">'Atthi pan'āvuso pariyāyo||<br />
					yaɱ pariyāyaɱ āgamma||<br />
					pañca nīvaraṇā dasa honti||<br />
					satta bojjh'aŋgā catuddasā' ti?|| ||</p>

					<p class="f4">Evaɱ puṭṭhā bhikkhave,||<br />
					añña-titthiyā paribbājakā na c'eva sampāyissanti||<br />
					uttariñ ca vighātaɱ āpajji-s-santi.|| ||</p>

					<p class="f4">12. Taɱ kissa hetu?|| ||</p>

					<p class="f4">Yathā taɱ bhikkhave, avisayasmiɱ.|| ||</p>

					<p class="f4">Nāhaɱ taɱ bhikkhave,||<br />
					passāmi sa-devake loke sa-Mārake||<br />
					sa-brahmake||<br />
					sa-s-samaṇa-brāhmaṇiyā||<br />
					pajāya sadeva-manussāya||<br />
					yo imesam pañhānaɱ veyyā-karaṇena cittaɱ ārādheyya aññatra Tathāgatena vā||<br />
					Tathāgata-sāvakena vā||<br />
					ito vā pana sutvā.|| ||</p>

					<p>&nbsp;</p>

					<h4 class="ctr">Pañca Dassa Honti</h4>

					<p>&nbsp;</p>

					<p class="f4"><a id="pg110"><span class="f2 g"><b>[110]</b></span></a> 13. Katamo ca bhikkhave, pariyāyo yaɱ pariyāyaɱ āgamma pañca nīvaraṇā dasa honti?|| ||</p>

					<p class="f4">14. Yad api bhikkhave, ajjhattaɱ kāma-c-chando||<br />
					tad api nīvaraṇaɱ.|| ||</p>

					<p class="f4">Yad api bahiddhā kāma-c-chando||<br />
					tad api nīvaraṇaɱ.|| ||</p>

					<p class="f4">'Kāma-c-chanda nīvaraṇaɱ' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">15. Yad api bhikkhave, ajjhattaɱ vyāpādo||<br />
					tad api nīvaraṇaɱ.|| ||</p>

					<p class="f4">Yad api bahiddhā vyāpādo||<br />
					tad api nīvaraṇaɱ.|| ||</p>

					<p class="f4">'Vyāpāda nīvaraṇan' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">16. Yad api bhikkhave, thīnaɱ||<br />
					tad api nīvaraṇaɱ.|| ||</p>

					<p class="f4">Yad api middhaɱ||<br />
					tad api nīvaraṇāɱ.|| ||</p>

					<p class="f4">'Thīna-middha nīvaraṇaɱ' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">17. Yad api bhikkhave, uddhaccaɱ||<br />
					tad api nīvaraṇaɱ.|| ||</p>

					<p class="f4">Yad api kukkuccaɱ||<br />
					tad api nīvaraṇaɱ.|| ||</p>

					<p class="f4">'Uddhacca-kukkucca nīvaraṇan' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">18. Yad api bhikkhave, ajjhattaɱ dhammesu vicikicchā||<br />
					tad api nīvaraṇaɱ.|| ||</p>

					<p class="f4">Yad api bahiddhā dhammesu vicikicchā||<br />
					tad api nīvaraṇaɱ.|| ||</p>

					<p class="f4">'Vicikicchā nīvaraṇan' ti||<br />
					iti h'idaɱ uddesaɱ gacchati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="f4">19. Ayaɱ kho bhikkhave, parāyāyo||<br />
					yaɱ pariyāyaɱ||<br />
					āgamma pañca nīvaraṇā dasa honti.|| ||</p>

					<p>&nbsp;</p>

					<h4 class="ctr">Satta Catuddasa Honti</h4>

					<p>&nbsp;</p>

					<p class="f4">20. Katamo ca bhikkhave, pariyāyo||<br />
					yaɱ pariyāyaɱ||<br />
					āgamma satta bojjh'aŋgā catuddasa honti?|| ||</p>

					<p class="f4">21. Yad api bhikkhave, ajjhattaɱ dhammesu sati||<br />
					tad api sati-sambojjh'aŋgo.|| ||</p>

					<p class="f4">Yad api bahiddhā dhammesu sati tad api sati-sambojjh'aŋgo.|| ||</p>

					<p class="f4">'Sati-sambojjhago' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4"><a id="pg111"><span class="f2 g"><b>[111]</b></span></a> 22. Yad api bhikkhave, ajjhattaɱ dhammesu paññāya||<br />
					pavicinati||<br />
					pavicarati||<br />
					parivīmaɱsam||<br />
					āpajjati||<br />
					tad api dhamma-vicaya-sambojjh'aŋgo.|| ||</p>

					<p class="f4">Yad api bahiddhā dhammesu paññāya||<br />
					pavicanati||<br />
					pavicarati||<br />
					parivīmaɱsam||<br />
					āpajjati||<br />
					tad api dhamma-vicaya-sambojjh'aŋgo.|| ||</p>

					<p class="f4">'Dhamma-vicaya-sambojjhago' ti||<br />
					iti h'idaɱ uddesaɱ gacchati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">23. Yad api bhikkhave, kāyikaɱ viriyaɱ||<br />
					tad api viriya-sambojjh'aŋgo.|| ||</p>

					<p class="f4">Yad api cetasikaɱ viriyaɱ||<br />
					tad api viriya-sambojjh'aŋgā.|| ||</p>

					<p class="f4">'Viriya-sambojjh'aŋgo' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">24. Yad api bhikkhave, sa-vitakka-sa-vicārā pīti||<br />
					tad api pīti-sambojjh'aŋgo.|| ||</p>

					<p class="f4">Yad api avitakka-avicārā pīti||<br />
					tad api pīti-sambojjh'aŋgo.|| ||</p>

					<p class="f4">'Pīti-sambojjh'aŋgo' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">25. Yad api bhikkhave, kāya-passaddhi||<br />
					tad api passaddhi-sambojjh'aŋgo.|| ||</p>

					<p class="f4">Yad api citta-passaddhi,||<br />
					tad api passaddhi-sambojjh'aŋgo.|| ||</p>

					<p class="f4">'Passaddhi-sambojjh'aŋgo' ti||<br />
					iti h'idaɱ uddesaɱ āga-c-chati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p>&nbsp;</p>

					<p class="ctr c">&#9632;</p>

					<p>&nbsp;</p>

					<p class="f4">26. Yad api bhikkhave, sa-vitakko sa-vicāro samādhi||<br />
					tad api samādhi-sambojjh'aŋgo.|| ||</p>

					<p class="f4">Yad api avitakko avicāro samādhi||<br />
					tad api samādhi-sambojjh'aŋgā.|| ||</p>

					<p class="f4">'Samādhi-sambojjh'aŋgo' ti||<br />
					iti h'idaɱ uddesaɱ gacchati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="ctr c">&#9632;</p>

					<p class="f4">27. Yad api bhikkhave, ajjhattaɱ dhammesu upekhā||<br />
					tad api upekhā-sambojjh'aŋgo.|| ||</p>

					<p class="f4">Yad api bahiddhā dhammesu upekhā||<br />
					tad api upekhā-sambojjh'aŋgo.|| ||</p>

					<p class="f4">'Upekhā-sambojjhago' ti||<br />
					iti h'idaɱ uddesaɱ gacchati.|| ||</p>

					<p class="f4">Tad aminā p'etaɱ pariyāyena dvayaɱ hoti.|| ||</p>

					<p class="f4">28. Ayaɱ kho bhikkhave, pariyāyo||<br />
					yaɱ pariyāya||<br />
					āgamma satta-bojjh'aŋgā catuddasā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>