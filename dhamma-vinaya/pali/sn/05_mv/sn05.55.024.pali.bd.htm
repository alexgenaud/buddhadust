<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 24. A lay disciple who has fallen away from the layman's training and who took to drink dies and is declared by the Buddha to be a Streamwinner. There is general consternation and confusion. The Buddha explains, giving a series of examples, the broad extent of possible factors leading to stream-wining." />
<title>SN 5 55 24: Paṭhama Sarakāni or Saraṇāni Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2" style="margin-top: 4px">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					3. Saraṇāni (or Sarakāni) Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p24">Sutta 24</a></h4>

					<h1>Paṭhama Sarakāni or Saraṇāni Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg375"><span class="f2 g"><b>[375]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.024.wood.pts.htm#p1">pts</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Sakkesu viharati Kapilavatthusmiṃ Nigrodhārāme.|| ||</p>

					<p class="f4">Tena kho panasamayena Sarakāni Sakko||<br />
					kāla-kato hoti||<br />
					so Bhagavatā vyākato Sotāpanno||<br />
					avinipāta-dhammo||<br />
					niyato||<br />
					sambodhi-parāyaṇo ti.|| ||</p>

					<p class="f4">Tatra sudaṃ sambahulā Sakkā||<br />
					saṇgamma samāgamma ujjhāyanti,||<br />
					khīyanti,||<br />
					vipācenti:|| ||</p>

					<p class="f4">'Acchariyaṃ vata bho||<br />
					abbhutaṃ vata bho,||<br />
					ettha dāni ko na Sotāpanno bhavissati.|| ||</p>

					<p class="f4">Yatra hi nāma Sarakāni Sakko kāla-kato||<br />
					so Bhagavatā vyākato Sotāpanno||<br />
					avinipāta-dhammo||<br />
					niyato||<br />
					sambodhi-parāyaṇo ti.|| ||</p>

					<p class="f4">Sarakāni Sakko sikkhā-dubbalyam āpādi,||<br />
					majjapānaṃ||<br />
					apāyī'" ti.|| ||</p>

					<p class="f4">Atha kho Mahānāmo Sakko yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Mahānāmo Sakko Bhagavantaṃ etad avoca:|| ||</p>

					<p class="f4">"Idha bhante, Sarakāni Sakko kāla-kato||<br />
					so Bhagavatā vyākato Sotāpanno||<br />
					avinipāta-dhammo||<br />
					niyato||<br />
					sambodhi-parāyaṇo ti.|| ||</p>

					<p class="f4">Tatra sudaṃ bhante,||<br />
					sambahulā Sakkā saṇgamma samāgamma ujjhāyanti||<br />
					khīyanti||<br />
					vipācenti:|| ||</p>

					<p class="f4">'Acchariyaṃ vata bho||<br />
					abbhutaṃ vata bho,||<br />
					ettha dāni ko na Sotāpanno bhavissati.|| ||</p>

					<p class="f4">Yatra hi nāma Sarakāni Sakko kāla-kato||<br />
					so Bhagavatā vyākato Sotāpanno||<br />
					avinipāta-dhammo||<br />
					niyato||<br />
					sambodhi-parāyaṇo ti.|| ||</p>

					<p class="f4">Sarakāni Sakko sikkhā-dubbalyam āpādi,||<br />
					majjapānaṃ||<br />
					apāyī'" ti.|| ||</p>

					<p class="f4">"Yo so Mahānāma, dīgha-rattaṃ upāsako||<br />
					Buddhaṃ saraṇaṃ gato,||<br />
					dhammaṃ saraṇaṃ gato,||<br />
					Saṇghaṃ saraṇaṃ gato||<br />
					so kathaṃ vinipātaṃ gaccheyya.|| ||</p>

					<p class="f4">Yaṃ hi taṃ Mahānāma, sammāva-damāno vadeyya,||<br />
					'dīgha-rattaṃ upāsako||<br />
					Buddhaṃ saraṇaṃ gato,||<br />
					dhammaṃ saraṇaṃ gato,||<br />
					Saṇghaṃ saraṇaṃ gato' ti;||<br />
					Sarakāniṃ-Sakkaṃ sammā vadamāno vadeyya.|| ||</p>

					<p class="f4"><a id="pg376"><span class="f2 g"><b>[376]</b></span></a> Sarakāni Mahānāma, Sakko dīgha-rattaṃ upāsako||<br />
					Buddhaṃ saraṇaṃ gato,||<br />
					dhammaṃ saraṇaṃ gato,||<br />
					Saṇghaṃ saraṇaṃ gato.|| ||</p>

					<p class="f4">So kathaṃ vinipātaṃ gaccheyya?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idha Mahānāma, ekacco puggalo||<br />
					Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">Hāsupañño javanapañño vimuttiyā ca samannāgato.|| ||</p>

					<p class="f4">So āsavānaṃ khayā anāsavaṃ||<br />
					ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ||<br />
					abhiññā sacchi-katvā||<br />
					upasampajja viharati.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="ctr c">&#9632;</p>

					<p class="f4">Idha Mahānāma, ekacco puggalo||<br />
					Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">Hāsupañño javanapañño||<br />
					na ca vimuttiyā samannāgato.|| ||</p>

					<p class="f4">So pañcannaṃ oram-bhāgiyānaṃ saṃyojanānaṃ||<br />
					parikkhayā opapātiko hoti||<br />
					tattha parinibbāyī anāvatti-dhammo tasmā lokā.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="ctr c">&#9632;</p>

					<p class="f4">Idha Mahānāma, ekacco puggalo||<br />
					Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">Na hāsupañño||<br />
					na javanapañño||<br />
					na ca vimuttiyā samannāgato.|| ||</p>

					<p class="f4">So tiṇṇaṃ saṃyojanānaṃ parikkhayā||<br />
					rāga-dosa-mohānaṃ tanuttā Sakad'āgāmī hoti||<br />
					sakid eva imaṃ lokaṃ āgantvā dukkhassantaṃ karoti.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="ctr c">&#9632;</p>

					<p class="f4"><a id="pg377"><span class="f2 g"><b>[377]</b></span></a> Idha Mahānāma, ekacco puggalo||<br />
					Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">Na hāsupañño||<br />
					na javanapañño||<br />
					na ca vimuttiyā samannāgato.|| ||</p>

					<p class="f4">So tiṇṇaṃ saṃyojanānaṃ parikkhayā Sotāpanno hoti||<br />
					avinipāta-dhammo niyato sambodhi-parāyaṇo.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="ctr c">&#9632;</p>

					<p class="f4">Idha pana Mahānāma ekacco puggalo||<br />
					na h'eva kho Buddhe avecca pasādena samannāgato hoti::|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Na Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Na Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti."|| ||</p>

					<p class="f4">Na hāsupañño||<br />
					na javanapañño||<br />
					na ca vimuttiyā samannāgato||<br />
					api c'assa ime dhammā honti||<br />
					saddh'indriyaṃ||<br />
					viriyindrayaṃ||<br />
					sat'indriyaṃ||<br />
					samādh'indriyaṃ||<br />
					paññ'indriyaṃ.|| ||</p>

					<p class="f4">Tathāgata-p-paveditā c'assa dhammā||<br />
					paññāya||<br />
					mattaso nijjhānaṃ khamanti.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="ctr c">&#9632;</p>

					<p class="f4">Idha pana Mahānāma ekacco puggalo||<br />
					na h'eva kho Buddhe avecca pasādena samannāgato hoti::|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Na Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Na Saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti."|| ||</p>

					<p class="f4">Na hāsupañño||<br />
					na javanapañño||<br />
					na ca vimuttiyā samannāgato,||<br />
					api c'assa ime dhammā honti||<br />
					saddh'indriyaṃ||<br />
					viriyindrayaṃ||<br />
					sat'indriyaṃ||<br />
					samādh'indriyaṃ||<br />
					paññ'indriyaṃ.|| ||</p>

					<p class="f4">Tathāgate c'assa||<br />
					saddhāmattaṃ hoti,||<br />
					pemamattaṃ.|| ||</p>

					<p class="f4">Ayam pi kho Mahānāma, puggalo parimutto Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya duggati vinipātā.|| ||</p>

					<p class="f4">Ime ce pi Mahānāma, mahā-sālā||<br />
					su-bhāsitaṃ||<br />
					du-b-bhāsitaṃ ājāneyyuṃ,||<br />
					ime c'āhaṃ mahāsāle vyākareyyaṃ:||<br />
					'Sot'āpannā||<br />
					avinipāta-dhammā||<br />
					niyatā||<br />
					sambodhi-parāyaṇā' ti.|| ||</p>

					<p class="f4">Kimaṇga pana Sarakāniṃ sakkaṃ.|| ||</p>

					<p class="f4">Sarakāni Mahānāma Sakko||<br />
					māraṇakāle pana sikkhaṃ samādiyī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>