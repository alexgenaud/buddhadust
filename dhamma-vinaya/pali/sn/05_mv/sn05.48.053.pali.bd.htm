<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 53. The Buddha describes how the beginner can know that he has become a seeker and how the seeker can know that he has become one who needs no longer seek." />
<title>SN 5 48 53: Sekha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					48. Indriya Saṃyutta<br />
					6. Sūkara-Khata Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p53">Sutta 53</a></h4>

					<h1>Sekha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg229"><span class="f2 g"><b>[229]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.053.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.48.053.than.ati.htm#p1">than</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Kosambīyaṃ viharati Ghositārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Atthi nu kho bhikkhave, pariyāyo||<br />
					yaṃ pariyāya||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī' ti pajāneyya,||<br />
					asekho bhikkhu||<br />
					asekha-bhūmiyaṃ ṭhito||<br />
					'asekho'smī' ti pajāneyyā' ti?|| ||</p>

					<p class="ctr c">&#9632;</p>

					<p class="f4">"Bhagavaṃ-mūlakā no bhante, dhammā,||<br />
					Bhagavaṃ-nettikā||<br />
					Bhagavaṃ-paṭisaraṇā.|| ||</p>

					<p class="f4">Sādhu vata bhante,||<br />
					Bhagavantaṃ yeva paṭibhātu etassa bhāsitassa attho.|| ||</p>

					<p class="f4">Bhagavato sutvā bhikkhū dhāressantī" ti.|| ||</p>

					<p class="ctr c">&#9632;</p>

					<p class="f4">"Atthi bhikkhave, pariyāyo||<br />
					yaṃ pariyāyaṃ||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī' ti pajāneyya,||<br />
					asekho bhikkhu||<br />
					asekha-bhūmiyaṃ ṭhito||<br />
					'asekho'smī' ti pajāneyya.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamo ca bhikkhave, pariyāyo,||<br />
					yaṃ pariyāyaṃ||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī' ti pajānāti?|| ||</p>

					<p class="f4">Idha, bhikkhave, sekho bhikkhu||<br />
					'idaṃ dukkhan' ti||<br />
					yathā-bhūtaṃ pajānāti.|| ||</p>

					<p class="f4">'Ayaṃ dukkha-samudayo' ti||<br />
					yathā-bhūtaṃ pajānāti.</p>

					<p class="f4">'Ayaṃ dukkha-nirodho' ti||<br />
					yathā-bhūtaṃ pajānāti.|| ||</p>

					<p class="f4">'Ayaṃ dukkha-nirodha-gāminī-paṭipadā' ti||<br />
					yatha-bhūtaṃ pajānāti.|| ||</p>

					<p class="f4">Ayam pi kho bhikkhave, pariyāyo,||<br />
					yaṃ pariyāyaṃ||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī' ti pajānāti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave,||<br />
					sekho bhikkhu||<br />
					iti paṭisañcikkhati:|| ||</p>

					<p class="f4">'Atthi nu kho ito bahiddhā añño samaṇo vā brāhmaṇo vā||<br />
					yo evaṃ bhūtaṃ tacchaṃ tathā dhammaṃ <a id="pg230"><span class="f2 g"><b>[230]</b></span></a> deseti,||<br />
					yathā Bhagavā' ti?|| ||</p>

					<p class="f4">So evaṃ pajānati:|| ||</p>

					<p class="f4">'N'atthi ito bahiddhā añño samaṇo vā brāhmaṇo vā||<br />
					yo evaṃ bhūtaṃ tacchaṃ tathā dhammaṃ deseti,||<br />
					yathā Bhagavā' ti.|| ||</p>

					<p class="f4">Ayam pi kho bhikkhave, pariyāyo||<br />
					yaṃ pariyāyaṃ||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī" ti pajānāti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave, sekho bhikkhu pañc'indriyāni pajānāti:|| ||</p>

					<p class="f4">Saddh'indriyaṃ||<br />
					viriy'indriyaṃ||<br />
					sat'indriyaṃ||<br />
					samādh'indriyaṃ||<br />
					paññ'indriyaṃ.|| ||</p>

					<p class="f4">Yaṃ-gatikāni||<br />
					yaṃ-paramāni||<br />
					yaṃ-balāni||<br />
					yaṃ-pariyosānāni.|| ||</p>

					<p class="f4">Na h'eva kho kāyena phusitvā viharati,||<br />
					paññāya ca ativijjha passati.</p>

					<p class="f4">Ayam pi kho bhikkhave, pariyāyo||<br />
					yaṃ pariyāyaṃ||<br />
					āgamma sekho bhikkhu||<br />
					sekha-bhūmiyaṃ ṭhito||<br />
					'sekho'smī' ti pajānāti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamo ca bhikkhave, pariyāyo,||<br />
					yaṃ pariyāyaṃ||<br />
					āgamma asekho bhikkhu||<br />
					asekha-bhūmiyaṃ ṭhito||<br />
					'asekho'smī' ti pajānāti?|| ||</p>

					<p class="f4">Idha, bhikkhave, asekho bhikkhu||<br />
					pañc'indriyāni pajānāti||<br />
					saddh'indriyaṃ||<br />
					viriy'indriyaṃ||<br />
					sat'indriyaṃ||<br />
					samādh'indriyaṃ||<br />
					paññ'indriyaṃ.|| ||</p>

					<p class="f4">Yaṃ-gatatikāni||<br />
					yaṃ-paramāni||<br />
					yaṃ-balāni||<br />
					yaṃ-pariyosānāni.|| ||</p>

					<p class="f4">Kāyena ca phusitvā viharati,||<br />
					paññāya ca ativijjha passati.|| ||</p>

					<p class="f4">Ayam pi kho bhikkhave, pariyāyo||<br />
					yaṃ pariyāyaṃ||<br />
					āgamma asekho bhikkhu||<br />
					asekha-bhūmiyaṃ ṭhito||<br />
					'asekho'smī' ti pajānāti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave, asekho bhikkhu||<br />
					cha indriyāni pajānāti.|| ||</p>

					<p class="f4">'Cakkhu'ndriyaṃ||<br />
					sot'indriyaṃ||<br />
					ghān'indriyaṃ||<br />
					jivh'indriyaṃ||<br />
					kāy'indriyaṃ||<br />
					man'indriyaṃ.|| ||</p>

					<p class="f4">Imāni kho cha indriyāni||<br />
					sabbena||<br />
					sabbaṃ||<br />
					sabbathā||<br />
					sabbaṃ aparisesaṃ nirujjhanti.</p>

					<p class="f4">Aññāni cha indriyāni||<br />
					na kuhiñci kismiñci uppajjissantī' ti pajānāti.|| ||</p>

					<p class="f4">Ayam pi kho bhikkhave, pariyāyo||<br />
					yaṃ pariyāyaṃ||<br />
					āgamma asekho bhikkhu||<br />
					asekha-bhūmiyaṃ ṭhito||<br />
					asekho'smī' ti pajānātī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
