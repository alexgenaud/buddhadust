<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 1. Although a Wheel-Turning King conquers the world and after death his immediate rebirth is in the Heaven of the Three and Thirty Gods, he has not escaped rebirth as an animal, deamon or in hell, whereas a disciple of the Buddha, if he have faith in the Buddha, Dhamma and Saŋgha and is of virtuous character has escaped for all time these low rebirths." />
<title>SN 5 55 1: Raja Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					V. Mahā Vagga<br />
					55. Sot'āpatti Saɱyutta<br />
					I. Veḷudvāra Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p1">Sutta 1</a></h4>

					<h1>Rāja Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.001.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.55.001.than.ati.htm#p1">than</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati Jetavane Anāthapindikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Kiñcā pi bhikkhave, rājā cakka-vatti catunnaɱ dīpānaɱ issariyādhipaccaɱ rajjaɱ kāretvā kāyassa bhedā param maraṇā sugatiɱ saggaɱ lokaɱ uppajjati,||<br />
					devānaɱ Tāvatiɱsānaɱ saha-vyataɱ.|| ||</p>

					<p class="f4">So tattha Nandana vane accharā-Saŋgha-parivuto dibbehi ca pañcahi kāma-guṇehi samappito samaŋgībhūto parivāreti.|| ||</p>

					<p class="f4">So catūhi dhammehi asamannāgato.|| ||</p>

					<p class="f4">Atha kho so aparimutto ca Nirayā,||<br />
					aparimutto tiracchāna-yoniso,||<br />
					aparimutto petti-visayā,||<br />
					aparimutto ca apāya-duggati-vinipātā.|| ||</p>

					<p class="f4">Kiñcā pi bhikkhave, ariya-sāvako piṇḍiyā lopena yāpeti nantatāni ca dhāreti.|| ||</p>

					<p class="f4">So catūhi dhammehi samannāgato.|| ||</p>

					<p class="f4">Atha kho so parimutto ca Nirayā,||<br />
					parimutto tiracchāna-yoniyā,||<br />
					parimutto petti-visayā,||<br />
					parimutto apāya-duggati-vinipātā.|| ||</p>

					<p class="f4">Katamehi catūhi?|| ||</p>

					<p class="f4"> <a id="pg343"><span class="f2 g"><b>[343]</b></span></a> Idha bhikkhave, ariya-sāvako Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaɱ veditabbo viññūhī' ti.|| ||</p>

					<p class="f4">Saŋghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saŋgho,||<br />
					uju-paṭipanno Bhagavato sāvaka-saŋgho,||<br />
					ñāya-paṭipanno Bhagavato sāvaka-saŋgho,||<br />
					sāmīci-paṭipanno Bhagavato sāvaka-saŋgho,||<br />
					yad idaɱ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saŋgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraɱ puññakettaɱ lokassā' ti.|| ||</p>

					<p class="f4">Ariyakantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saŋvatta-nikehi.|| ||</p>

					<p class="f4">Imehi catūhi dhammehi samannāgato hoti.|| ||</p>

					<p class="f4">Yo ca bhikkhave, catunnaɱ dīpānaɱ paṭilābho,||<br />
					yo catunnaɱ dhammānaɱ paṭilābho,||<br />
					catunnaɱ dīpānaɱ paṭilābho||<br />
					catunnaɱ dhammānaɱ paṭilābhassa||<br />
					kalaɱ n'agghati solasin" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>