<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 43. The Buddha provides a simile by way of illustrating how it can be understood that the five forces (indriaya) (faith, energy, memory, serenity and wisdom) can be thought of as the same thing as the five powers (balani) (faith, energy, memory, serenity and wisdom)." />
<title>SN 5 48 43: Sāketa Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					48. Indriya Saṃyutta<br />
					5. Jarā Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p43">Sutta 43</a></h4>

					<h1>Sāketa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg219"><span class="f2 g"><b>[219]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.043.wood.pts.htm#p1">pts</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Sākete viharati Añjanavane Migadāye.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Atthi nu kho bhikkhave pariyāyo||<br />
					yaṃ pariyāyaṃ āgamma yāni pañc'indriyāni||<br />
					tāni pañca balāni honti,||<br />
					yāni pañca balāni||<br />
					tāni pañc'inidriyāni hontī" ti?|| ||</p>

					<p class="f4">"Bhagavaṃ-mūlakā no bhante, dhammā,||<br />
					Bhagavaṃ-nettikā||<br />
					Bhagavaṃ-paṭisaraṇā.|| ||</p>

					<p class="f4">Sādhu vata bhante,||<br />
					Bhagavantaṃ yeva paṭibhātu etassa bhāsitassa attho.|| ||</p>

					<p class="f4">Bhagavato sutvā bhikkhū dhāressantī" ti.|| ||</p>

					<p class="f4">"Atthi bhikkhave pariyāyo||<br />
					yaṃ pariyāyaṃ āgamma yāni pañc'indriyāni||<br />
					tāni pañca balāni honti,||<br />
					yāni pañca balāni||<br />
					tāni pañc'inidriyāni hontī.|| ||</p>

					<p class="f4">Katamo ca bhikkhave, pariyāyo||<br />
					yaṃ pariyāyaṃ āgamma yāni pañc'indriyāni||<br />
					tāni pañca balāni honti,||<br />
					yāni pañca balāni||<br />
					tāni pañc'inidriyāni hontī?|| ||</p>

					<p class="f4">Yaṃ bhikkhave, saddh'indriyaṃ taṃ saddhā-balaṃ,||<br />
					yaṃ saddhā-balaṃ taṃ saddh'indriyaṃ.|| ||</p>

					<p class="f4">Yaṃ viriy'indriyaṃ taṃ viriya-balaṃ,||<br />
					yaṃ viriya-balaṃ taṃ viriy'indriyaṃ.|| ||</p>

					<p class="f4">Yaṃ sat'indriyaṃ taṃ sati-balaṃ,||<br />
					yaṃ sati-balaṃ taṃ sat'indriyaṃ.|| ||</p>

					<p class="f4">Yaṃ samādh'indriyaṃ taṃ samādhi-balaṃ,||<br />
					yaṃ samādhi-balaṃ samādh'indriyaṃ.|| ||</p>

					<p class="f4">Yaṃ paññ'indriyaṃ taṃ paññā-balaṃ,||<br />
					yaṃ paññā-balaṃ taṃ paññ'indriyaṃ.</p>

					<p class="ctr c">&#9632;</p>

					<p class="f4">Seyyathā pi, bhikkhave, nadī pācīna-ninnā||<br />
					pācinapoṇā||<br />
					pācīna-pabbhārā.|| ||</p>

					<p class="f4">Tassā majjhe dīpo.|| ||</p>

					<p class="f4">Atthi bhikkhave, pariyāyo||<br />
					yaṃ pariyāyaṃ āgamma tassā nadiyā eko soto tv'eva saṇkhyaṃ gacchati.|| ||</p>

					<p class="f4">Atthi pana bhikkhave, pariyāyo||<br />
					yaṃ pariyāyaṃ āgamma tassā nadiyā dve sotāni tv'eva saṇkhyaṃ gacchanti.|| ||</p>

					<p class="f4"><a id="pg220"><span class="f2 g"><b>[220]</b></span></a> Katamo ca bhikkhave, pariyāyo||<br />
					yaṃ pariyāyaṃ āgamma tassā nadiyā eko soto tv'eva saṇkhyaṃ gacchati?|| ||</p>

					<p class="f4">Yaṃ bhikkhave, tassa dīpassa puratthimante udakaṃ||<br />
					yañ ca pacchimante udakaṃ,||<br />
					ayaṃ kho bhikkhave pariyāyo||<br />
					yaṃ pariyāyaṃ āgamma tassa nadiyā eko soto tv'eva saṇkhyaṃ gacchati.|| ||</p>

					<p class="f4">Katamo ca bhikkhave, pariyāyo yaṃ||<br />
					pariyāyaṃ āgamma tassā nadiyā dve sotāni tv'eva saṇkhyaṃ gacchanti?|| ||</p>

					<p class="f4">Yaṃ bhikkhave, tassa dīpassa uttarante udakaṃ||<br />
					yañ ca dakkhiṇante udakaṃ,||<br />
					ayaṃ kho bhikkhave, pariyāyo||<br />
					yaṃ pariyāyaṃ āgamma tassā nadiyā dve sotāni tv'eva saṇkhaṃ gacchanti.|| ||</p>

					<p class="ctr c">&#9632;</p>

					<p class="f4">Evam eva kho bhikkhave,||<br />
					yaṃ saddh'indriyaṃ taṃ saddhā-balaṃ,||<br />
					yaṃ saddhā-balaṃ taṃ saddh'indriyaṃ;|| ||</p>

					<p class="f4">yaṃ viriy'indriyaṃ taṃ viriya-balaṃ,||<br />
					yaṃ viriya-balaṃ taṃ viriy'indriyaṃ;|| ||</p>

					<p class="f4">yaṃ sat'indriyaṃ taṃ sati-balaṃ,||<br />
					yaṃ sati-balaṃ taṃ sat'indriyaṃ;|| ||</p>

					<p class="f4">yaṃ samādh'indriyaṃ taṃ samādhi-balaṃ,||<br />
					yaṃ samādhi-balaṃ samādh'indriyaṃ;|| ||</p>

					<p class="f4">yaṃ paññ'indriyaṃ taṃ paññā-balaṃ,||<br />
					yaṃ paññā-balaṃ taṃ paññ'indriyaṃ.|| ||</p>

					<p class="f4">Pañcannaṃ bhikkhave, indriyānaṃ bhāvitattā||<br />
					bahulī-katattā||<br />
					bhikkhu āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ||<br />
					abhiññā sacchi-katvā||<br />
					upasampajja viharantī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>