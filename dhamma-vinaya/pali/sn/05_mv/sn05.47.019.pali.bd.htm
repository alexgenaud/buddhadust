<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga: 47: Satipatthana Samyuttam: Sutta 19. Illustrating his point with a story about the way acrobats should attend to their safety, the Buddha explains how it is that by attending to one's own safety, one attends to the safety of others." />
<title>SN 5 47 19: Sedaka (or Ekaṇṭaka or Desakā) Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					47. Sati-Paṭṭhāna Saṃyutta<br />
					2. Nālandā Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_47_satipatthanasamyutta.htm#p19">Sutta 19</a></h4>

					<h1>Sedaka (or Ekaṇṭaka or Desakā) Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg168"><span class="f2 g"><b>[168]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.47.019.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.47.019.than.ati.htm#p1">than</a>][<a href="../../../../dhamma-vinaya/wp/sn/05_mv/sn05.47.019.bodh.wp.htm#p1">bodh</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Sumhesu viharati Sedakaṃ nāma Sumbhānaṃ nigamo.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhūta-pubbaṃ bhikkhave,||<br />
					caṇḍāla-vaṇsiko caṇḍāla-vaṃsaṃ ussāpetvā Medakathālikaṃ antevāsiṃ āmantesi:|| ||</p>

					<p class="f4">'Ehi tvaṃ samma Medakathālike, caṇḍāla-vaṃsaṃ abhirūhitvā mama upari-k-khandhe tiṭṭhāhī' ti.|| ||</p>

					<p class="f4">'Evaṃ ācariyā' ti kho bhikkhave,||<br />
					Medakathālikā antevāsī caṇḍāla-vaṇsikassa paṭi-s-sutvā caṇḍāla-vaṃsaṃ abhirūhitvā ācariyassa upari-k-khandhe aṭṭhāsi.|| ||</p>

					<p class="f4">Atha kho bhikkhave, caṇḍāla-vaṇsiko Medakathālikaṃ antevāsiṃ etad avoca:|| ||</p>

					<p class="f4">'Tvaṃ samma Medakathālike, mamaṃ rakkha||<br />
					ahaṃ tvaṃ rakkhissāmi||<br />
					evaṃ mayaṃ <a id="pg169"><span class="f2 g"><b>[169]</b></span></a> añña-mañña-guttā añña-mañña-rakkhitā sippāni c'eva dassessāma, lābhe ca lacchāma,||<br />
					sotthinā ca caṇḍāla-vaṇsā orohissāmā' ti.|| ||</p>

					<p class="f4">Evaṃ vutte bhikkhave, Medakathālikā antevāsī caṇḍāla-vaṇsikaṃ etad avoca:|| ||</p>

					<p class="f4">'Na kho pan'etaṃ ācariya,||<br />
					evaṃ bhavissati.|| ||</p>

					<p class="f4">Tvaṃ ācariya,||<br />
					attāṇaṃ rakkha,||<br />
					ahaṃ attāṇaṃ rakkhissāmi.|| ||</p>

					<p class="f4">Evaṃ mayaṃ attaguttā attarakkhitā sippāni c'eva dassessāma,||<br />
					lābhañ ca lacchāma,||<br />
					sotthinā ca caṇḍāla-vaṇsā orohessāmā.|| ||</p>

					<p class="f4">So tattha ñāyo' ti" ti.|| ||</p>

					<p class="f4">Bhagavā avoca:|| ||</p>

					<p class="f4">"Yathā Medakathālikā antevāsī ācariyaṃ avoca.|| ||</p>

					<p class="f4">Attānaṃ bhikkhave, 'rakkhissāmī' ti sati-paṭṭhānaṃ sevitabbaṃ.|| ||</p>

					<p class="f4">Paraṃ 'rakkhissāmī' ti sati-paṭṭhānaṃ sevitabbaṃ.|| ||</p>

					<p class="f4">Attānaṃ bhikkhave, rakkhanto paraṃ rakkhati.|| ||</p>

					<p class="f4">Paraṃ rakkhanto attāṇaṃ rakkhati.|| ||</p>

					<p class="f4">Kathañ ca bhikkhave, attāṇaṃ rakkhanto paraṃ rakkhati?|| ||</p>

					<p class="f4">Āsevanāya||<br />
					bhāvanāya||<br />
					bahulī-kammena.|| ||</p>

					<p class="f4">Evaṃ kho bhikkhave, attāṇaṃ rakkhanto paraṃ rakkhati.|| ||</p>

					<p class="f4">Kathañ ca bhikkhave, paraṃ rakkhanto attāṇaṃ rakkhati?|| ||</p>

					<p class="f4">Khantiyā avihiṃsāya||<br />
					mettatāya||<br />
					anuddayatāya.|| ||</p>

					<p class="f4">Evaṃ kho bhikkhave, paraṃ rakkhanto attāṇaṃ rakkhati.|| ||</p>

					<p class="f4">Attānaṃ bhikkhave, 'rakkhissāmī' ti sati-paṭṭhānaṃ sevitabbaṃ.|| ||</p>

					<p class="f4">Paraṃ 'rakkhissāmī' ti sati-paṭṭhānaṃ sevitabbaṃ,||<br />
					attāṇaṃ bhikkhave rakkhanto paraṃ rakkhati.|| ||</p>

					<p class="f4">Paraṃ rakkhanto attāṇaṃ rakkhatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>