<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya V: Maha Vagga: 47: Satipatthana Samyuttam: Sutta 7. In a fable describing the way a foolish monkey traps himself trying to rescue himself from entrapment by a tar baby, the Buddha instructs the bhikkhus of the dangers of roaming among the five cords of sense pleasure and the safety of sticking to the four settings-up of memory." />
<title>SN 5 47 7: Makkaṭa Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					47. Sati-Paṭṭhāna Saṃyutta<br />
					1. Ambapāli Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_47_satipatthanasamyutta.htm#p7">Sutta 7</a></h4>

					<h1>Makkaṭa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg148"><span class="f2 g"><b>[148]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.47.007.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.47.007.bodh.wp.htm#p1">bodh</a>][<a href="../../../../dhamma-vinaya/ati/sn/05_mv/sn05.47.007.than.ati.htm#p1">than</a>][<a href="../../../../dhamma-vinaya/ati/sn/05_mv/sn05.47.007.olen.ati.htm#p1">olen</a>]</span> Evam me sutaṃ:|| ||</p>

					<p class="f4">"Atthi bhikkhave, Himavato pabba-tarājassa duggā visamā desā.|| ||</p>

					<p class="f4">Yattha n'eva makkaṭānaṃ cārī na manussānaṃ.|| ||</p>

					<p class="f4">Atthi bhikkhave, Himavato pabba-tarājassa duggā visamā desā.|| ||</p>

					<p class="f4">Yattha makkaṭānaṃ hi kho cārī na manussānaṃ.|| ||</p>

					<p class="f4">Atthi bhikkhave, Himavato pabba-tarājassa sama bhūmibhāgā ramaṇīyā.|| ||</p>

					<p class="f4">Yattha makkaṭānaṃ c'eva cārī manussānañ ca.|| ||</p>

					<p class="f4">Tatra, bhikkhave, luddā makkaṭavīthisu lepaṃ oḍḍenti makkaṭānaṃ bādhanāya.|| ||</p>

					<p class="f4">Tatra bhikkhave, ye te makkaṭā abālajātikā alola jātikā te taṃ lepaṃ disvā ārakā parivajjenti.|| ||</p>

					<p class="f4">Yo pana so hoti makkaṭo bālajātiko lolajātiko.|| ||</p>

					<p class="f4">So taṃ lepaṃ upasaṇkamitvā hatthena gaṇhāti.|| ||</p>

					<p class="f4">So tattha bajjhati.|| ||</p>

					<p class="f4">'Hatthaṃ mocessāmī' ti dutiyena hatthena gaṇhāti.|| ||</p>

					<p class="f4">So tattha bajjhati.|| ||</p>

					<p class="f4">'Ubho hatthe mocessāmī' ti pādenana gaṇhāti.|| ||</p>

					<p class="f4">So tattha bajjhati.|| ||</p>

					<p class="f4">'Ubho hatthe mocessāmī' ti pādaṃ cāti dutiyena pādena gaṇhāti.|| ||</p>

					<p class="f4">So tattha bajjhati.|| ||</p>

					<p class="f4">'Ubho hatthe mocessāmi pāde cā' ti tuṇḍena gaṇhāti.|| ||</p>

					<p class="f4">So tattha bajjhati.|| ||</p>

					<p class="f4">Evaṃ hi so bhikkhave, makkaṭo pañcuḍḍito thanaṃ seti anayaṃ āpanno vyasanaṃ āpanno yathā-kāma-karaṇīyo <a id="pg149"><span class="f2 g"><b>[149]</b></span></a> luddassa.|| ||</p>

					<p class="f4">Tam enaṃ bhikkhave, luddo vijjhitvā||<br />
					tasmiṃ yeva kaṭṭhakataṇgāre avissajchetvā yena kāmaṃ pakkamati.|| ||</p>

					<p class="f4">Evaṃ hi taṃ bhikkhave, hoti yo agocaro carati paravisaye.|| ||</p>

					<p class="f4">Tasmātiha bhikkhave, mā agocare carittha paravisaye.|| ||</p>

					<p class="f4">Agocare bhikkhave, carataṃ paravisaye lacchati Māro otāraṃ,||<br />
					lacchati Māro ārammaṇaṃ.|| ||</p>

					<p class="f4">Ko ca bhikkhave, bhikkhuno agocaro paravisayo:||<br />
					yad idaṃ pañca kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā||<br />
					iṭṭhā kantā manāpā piya-rūpā kām'ūpasaṃ-hitā rajanīyā.|| ||</p>

					<p class="f4">Sota-viññeyyā saddā||<br />
					iṭṭhā kantā manāpā piya-rūpā kām'ūpasaṃ-hitā rajanīyā.|| ||</p>

					<p class="f4">Ghāna-viññeyyā gandhā||<br />
					iṭṭhā kantā manāpā piya-rūpā kām'ūpasaṃ-hitā rajanīyā.|| ||</p>

					<p class="f4">Jivhā-viññeyyā rasā||<br />
					iṭṭhā kantā manāpā piya-rūpā kām'ūpasaṃ-hitā rajanīyā.|| ||</p>

					<p class="f4">Kāya-viññeyyā phoṭṭhabbā||<br />
					iṭṭhā kantā manāpā piya-rūpā kām'ūpasaṃ-hitā rajanīyā.|| ||</p>

					<p class="f4">Ayaṃ bhikkhave, bhikkhuno agocaro paravisayo.|| ||</p>

					<p class="f4">Gocare bhikkhave, caratha sake pettike vīsaye.|| ||</p>

					<p class="f4">Gocare bhikkhave, carataṃ sake pettike visaye na lacchati māro otāraṃ, na lacchati māro ārammaṇaṃ.|| ||</p>

					<p class="f4">Ko ca bhikkhave, bhikkhuno gocaro sako pettiko visayo: yad idaṃ cattāro sati-paṭṭhānā.|| ||</p>

					<p class="f4">Katame cattāro?|| ||</p>

					<p class="f4">Idha bhikkhave, bhikkhu kāye kāy'ānupassī viharati||<br />
					ātāpī sampajāno satimā vineyya loke abhijjhā-domanassaṃ.|| ||</p>

					<p class="f4">Vedanāsu vedan'ānupassī viharati||<br />
					ātāpī sampajāno satimā vineyya loke abhijjhā-domanassaṃ.|| ||</p>

					<p class="f4">Citte citt'ānupassī viharati||<br />
					ātāpī sampajāno satimā vineyya loke abhijjhā-domanassaṃ.|| ||</p>

					<p class="f4">Dhammesu Dhamm'ānupassī viharati||<br />
					ātāpī sampajāno satimā vineyya loke abhijjhā-domanassaṃ.|| ||</p>

					<p class="f4">Ayaṃ bhikkhave, bhikkhuno gocaro sako pettiko visayo" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>