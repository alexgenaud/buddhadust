<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 9. Ānanda asks the Buddha about the destiny of some individuals who have died. He is told of their destinies and is given a teaching whereby individuals may determine for themselves that they have attained Stream-entry." />
<title>SN 5 55 9: Dutiya Giñjakā-Vasatha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					1. Veḷu-Dvāra Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p9">Sutta 9</a></h4>

					<h1>Dutiya Giñjakā-Vasatha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg358"><span class="f2 g"><b>[358]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.009.wood.pts.htm#p1">pts</a>]</span> Evam me sutaṃ:|| ||</p>

					<p class="f4">Ekaṃ samayaṃ Bhagavā Ñātike viharati Giñjakāvasathe.|| ||</p>

					<p class="f4">Atha kho āyasmā Ānando yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Ānando Bhagavantaṃ etad avoca:|| ||</p>

					<p class="f4">"Asoko nāma bhante, bhikkhu kāla-kato.|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Asokī nāma bhante, bhikkhunī kāla-katā.|| ||</p>

					<p class="f4">Tassā kā gati,||<br />
					ko abhisamparāyo?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Asoko Ānanda, bhikkhu kāla-kato,||<br />
					āsavānaṃ khayā||<br />
					anāsavaṃ||<br />
					ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacci-katvā||<br />
					upasampajja vihāsi.|| ||</p>

					<p class="ctr c">&#9632;</p>

					<p class="f4">Asokī Ānanda, bhikkhunī kāla-katā||<br />
					pañcannaṃ oram-bhāgiyānaṃ saṃyojanānaṃ parikkhayā||<br />
					opapātikā tattha parinibbāyinī||<br />
					anāvatti-dhammā tasmā-lokā.|| ||</p>

					<p class="f4">Anacchariyaṃ kho pan'etaṃ Ānanda,||<br />
					yaṃ manussabhūto kālaṃ kareyya.|| ||</p>

					<p class="f4">Tasmiṃ tasmiṃ ce maṃ kāla-kate upasaṇkamitvā||<br />
					etam atthaṃ paṭipucjissatha.|| ||</p>

					<p class="f4">Vihesā p'esā Ānanda, assa Tathāgatassa.|| ||</p>

					<p class="f4">Tasmā 'ti h'Ānanda, dhammādāsaṇ nāma dhamma-pariyāyaṃ desissāmi.|| ||</p>

					<p class="f4">Yena samannāgato ariya-sāvako ākaṇkha-māno attanā va attāṇaṃ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sotāpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'|| ||</p>

					<p class="f4">Katamo ca so Ānanda, dhammādāso dhamma-pariyāyo yena samannāgato ariya-sāvako ākaṇkha-māno attanāva attāṇaṃ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sotāpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'?|| ||</p>

					<p class="f4">idh'Ānanda, ariya-sāvako Buddhe avecca pasādena samannāgato hoti:|| ||</p>

					<p class="f4">"Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā" ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī" ti.|| ||</p>

					<p class="f4">Saṇghe avecca pasādena samannāgato hoti:|| ||</p>

					<p class="f4">"Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā" ti.|| ||</p>

					<p class="f4">"Ariya-kantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saṃvaṭṭa-nikehi."'|| ||</p>

					<p class="f4">Ayaṃ kho so Ānanda, dhammādāso dhamma-pariyāyo yena samannāgato ariya-sāvako ākaṇkha-māno attanāva attāṇaṃ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sotāpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>