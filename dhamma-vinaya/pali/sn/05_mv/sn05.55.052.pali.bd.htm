<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Maha Vagga, § 55: Sot'āpatti Samyutta, Sutta 52. A bhikkhu reports on his experiences living near the Buddha during a rainy season." />
<title>SN 5 55 52: Vassa-Vuttha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					6. Sappañña Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p52">Sutta 52</a></h4>

					<h1>Vassa-Vuttha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg405"><span class="f2 g"><b>[405]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.052.wood.pts.htm#p1">pts</a>]</span>Evam me sutaṃ:|| ||</p>

					<p class="f4">Ekaṃ samayam Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena aññataro bhikkhu||<br />
					Sāvatthiyaṃ vassaṇ vuttho||<br />
					Kapilavatthuṃ anuppatto hoti||<br />
					kenacid'eva karaṇīyena.|| ||</p>

					<p class="f4">Assosuṃ kho Kāpilavatthavā Sakkā:|| ||</p>

					<p class="f4">"Aññataro kira bhikkhu Sāvatthiyaṃ vassaṇ vuttho||<br />
					Kapilavatthuṃ anuppatto" ti.|| ||</p>

					<p class="f4">Atha kho Kāpilavatthavā Sakkā yena so bhikkhu ten'upasaṅkamiṃsu.|| ||</p>

					<p class="f4">Upasaṅkamitvā taṃ bhikkhuṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho Kāpilavatthavā Sakkā taṃ bhikkhuṃ etad avocuṃ:|| ||</p>

					<p class="f4">"Kacci bhante, Bhagavā||<br />
					arogo c'eva balavā cā" ti?|| ||</p>

					<p class="f4">"Arogā c'āvuso Bhagavā balava cā" ti.|| ||</p>

					<p class="f4"><a id="pg406"><span class="f2 g"><b>[406]</b></span></a> "Kacci pan bhante Sāriputta-Moggallānā arogā c'eva balavanto cā" ti.|| ||</p>

					<p class="f4">"Sāriputta-Moggallānā pi kho avuso arogā c'eva balavanto cā" ti.|| ||</p>

					<p class="f4">"Kacci pana bhante, bhikkhu-saṅgho||<br />
					arogo ca balavā cā" ti?|| ||</p>

					<p class="f4">"Bhikkhu-saṅgho pi kho āvuso||<br />
					arogo ca balavā cā" ti.|| ||</p>

					<p class="f4">"Atthi pana bhante,||<br />
					kiñci iminā antaravassena Bhagavato sammukhā sutaṃ sammukhā paṭiggahitan" ti?|| ||</p>

					<p class="f4">"Sammukhā me taṃ āvuso, Bhagavato sutaṃ||<br />
					sammukhā paṭiggahitaṃ:|| ||</p>

					<p class="f4">'Appakā te bhikkhave,||<br />
					bhikkhū ye āsavānaṃ khayā||<br />
					anāsavaṃ ceto vimuttiṃ||<br />
					paññā-vimuttiṃ||<br />
					diṭṭhe'va dhamme||<br />
					sayaṃ abhiññā sacchi-katvā||<br />
					upasampajja viharanti.|| ||</p>

					<p class="f4">Atha kho ete va bahutarā bhikkhū||<br />
					ye pañcannaṃ oram-bhāgiyānaṃ saṃyojanānaṃ parikkhayā||<br />
					opapātikā tattha parinibbāyino||<br />
					anāvatti-dhammā asmā lokā' ti.|| ||</p>

					<p class="f4">Aparam pi kho me āvuso Bhagavato||<br />
					sammukhā sutaṃ||<br />
					sammukhā paṭiggahitaṃ:|| ||</p>

					<p class="f4">'Appakā te bhikkhave, bhikkhū||<br />
					ye pañcannaṃ oram-bhāgiyānaṃ saṃyojanānaṃ parikkhayā||<br />
					opapātikā tattha paranibbāyino anāvatti-dhammā asmā lokā.|| ||</p>

					<p class="f4">Atha kho ete bahutarā bhikkhū ye tiṇṇaṃ saṃyojanānaṃ parikkhayā||<br />
					rāga-dosa-mohānaṃ tanuttā||<br />
					Sakad-āgāmino sakid eva||<br />
					imaṃ lokaṃ āgantvā dukkhassantaṃ karissantī' ti.|| ||</p>

					<p class="f4">Aparam pi kho me āvuso Bhagavato||<br />
					sammukhā sutaṃ||<br />
					sammukhā paṭiggahitaṃ:|| ||</p>

					<p class="f4">'Appakā te bhikkhave, bhikkhū ye tiṇṇaṃ saṃyojanānaṃ parikkhayā||<br />
					rāga-dosa-mohānaṃ tanuttā||<br />
					Sakad-āgāmino sakid eva||<br />
					imaṃ lokaṃ āgantvā dukkhassantaṃ karissanti,||<br />
					atha kho ete va bahutarā bhikkhū ye tiṇṇaṃ saṃyojanānaṃ parikkhayā||<br />
					Sot'āpannā||<br />
					avinipāta-dhammā||<br />
					niyatā||<br />
					sambodhi-parāyanā'" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>