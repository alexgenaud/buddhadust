<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Maha Vagga, § 55: Sot'āpatti Samyutta, Sutta 40. The Buddha defines the 'puthu-j-jana', the disciple that lives carelessly and the disciple that lives carefully." />
<title>SN 5 55 40: Nandiya Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					4. Puññ-ā-bhisanda Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p40">Sutta 40</a></h4>

					<h1>Nandiya Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg397"><span class="f2 g"><b>[397]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.040.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.55.040.than.ati.htm#p1">than</a>]</span>Evam me sutaṃ:|| ||</p>

					<p class="f4">Ekaṃ samayaṃ Bhagavā Sakkesu viharati Kapilavatthusmiṃ Nigrodhārāme.|| ||</p>

					<p class="f4">Atha kho Nandiyo Sakko yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho nandiyo Sakko Bhagavantaṃ etad avoca:|| ||</p>

					<p class="f4">"Yass'eva nu kho bhante, ariya-sāvakassa cattāri sot'āpattiyaṇgāni||<br />
					sabbena||<br />
					sabbaṃ||<br />
					sabbathā||<br />
					sabbaṃ n'atthi,||<br />
					so eva nu kho bhante,||<br />
					ariya-sāvako pamāda-vihārī" ti?|| ||</p>

					<p class="f4">"Yassa kho Nandiya, cattāri sot'āpattiyaṇgāni||<br />
					sabbena||<br />
					sabbaṃ||<br />
					sabbathā||<br />
					sabbaṃ n'atthi,||<br />
					tam ahaṃ bāhiro||<br />
					'puthu-j-jana-pakkhe ṭhito' ti vadāmi.|| ||</p>

					<p class="f4">Api ca Nandiya, yathā ariya-sāvako pamāda-vihārī c'eva hoti||<br />
					appamāda-vihārī ca.|| ||</p>

					<p class="f4">Taṃ suṇāhi||<br />
					sādhukam||<br />
					manasi karohi bhāsissāmī" ti.|| ||</p>

					<p class="f4">"Evam bhante" ti kho Nandiyo Sakko Bhagavato paccussosi.|| ||</p>

					<p class="f4">Bhagavā etad avoca:|| ||</p>

					<p class="f4"><a id="pg398"><span class="f2 g"><b>[398]</b></span></a> "Kathañ ca Nandiya, ariya-sāvako pamādavihārī hoti?|| ||</p>

					<p class="f4">Idha Nandiya, ariya-sāvako Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">So tena Buddhe avecca pasādena santuṭṭho||<br />
					na uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ pamattassa viharato pāmujjaṃ na hoti.|| ||</p>

					<p class="f4">Pāmujje asati||<br />
					pīti na hoti.|| ||</p>

					<p class="f4">Pītiyā asati||<br />
					passaddhi na hoti|| ||</p>

					<p class="f4">Passaddhiyā asati||<br />
					dukkhaṃ viharati.|| ||</p>

					<p class="f4">Dukkhino cittaṃ na samādhiyati.|| ||</p>

					<p class="f4">Asamāhite citte||<br />
					dhammā na pātu-bhavanti.|| ||</p>

					<p class="f4">Dhammānaṃ apātu-bhāvā||<br />
					pamāda-vihārī t'eva saṇkhaṃ gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya ariya-sāvako dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">So tena dhamme avecca pasādena santuṭṭho||<br />
					na uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ pamattassa viharato pāmujjaṃ na hoti.|| ||</p>

					<p class="f4">Pāmujje asati||<br />
					pīti na hoti.|| ||</p>

					<p class="f4">Pītiyā asati||<br />
					passaddhi na hoti|| ||</p>

					<p class="f4">Passaddhiyā asati||<br />
					dukkhaṃ viharati.|| ||</p>

					<p class="f4">Dukkhino cittaṃ na samādhiyati.|| ||</p>

					<p class="f4">Asamāhite citte||<br />
					dhammā na pātu-bhavanti.|| ||</p>

					<p class="f4">Dhammānaṃ apātu-bhāvā||<br />
					pamāda-vihārī t'eva saṇkhaṃ gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya ariya-sāvako saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">No tena saṇghe avecca pasādena santuṭṭho||<br />
					na uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ pamattassa viharato pāmujjaṃ na hoti.|| ||</p>

					<p class="f4">Pāmujje asati||<br />
					pīti na hoti.|| ||</p>

					<p class="f4">Pītiyā asati||<br />
					passaddhi na hoti|| ||</p>

					<p class="f4">Passaddhiyā asati||<br />
					dukkhaṃ viharati.|| ||</p>

					<p class="f4">Dukkhino cittaṃ na samādhiyati.|| ||</p>

					<p class="f4">Asamāhite citte||<br />
					dhammā na pātu-bhavanti.|| ||</p>

					<p class="f4">Dhammānaṃ apātu-bhāvā||<br />
					pamāda-vihārī t'eva saṇkhaṃ gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya ariya-sāvako ariya-kantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saṃvaṭṭa-nikehi.|| ||</p>

					<p class="f4">So tehi ariya-kantehi sīlehi santuṭṭho||<br />
					na uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ pamattassa viharato pāmujjaṃ na hoti.|| ||</p>

					<p class="f4">Pāmujje asati||<br />
					pīti na hoti.|| ||</p>

					<p class="f4">Pītiyā asati||<br />
					passaddhi na hoti|| ||</p>

					<p class="f4">Passaddhiyā asati||<br />
					dukkhaṃ viharati.|| ||</p>

					<p class="f4">Dukkhino cittaṃ na samādhiyati.|| ||</p>

					<p class="f4">Asamāhite citte||<br />
					dhammā na pātu-bhavanti.|| ||</p>

					<p class="f4">Dhammānaṃ apātu-bhāvā||<br />
					pamāda-vihārī t'eva saṇkhaṃ gacchati.</p>

					<p class="f4">Evaṃ kho Nandiya, ariya-sāvako pamādavihārī hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ ca Nandiya, ariya-sāvako appamādavihārī hoti?|| ||</p>

					<p class="f4">Idha Nandiya, ariya-sāvako Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">So tena Buddhe avecca pasādena a-santuṭṭho||<br />
					uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ appamattassa viharato pāmujjaṃ jāyati.|| ||</p>

					<p class="f4">Pamuditassa pīti jāyati.|| ||</p>

					<p class="f4">Pīti-manassa kāyo passambhati.|| ||</p>

					<p class="f4">Pa-s-saddhakāyo sukhaṃ vediyati.|| ||</p>

					<p class="f4">Sukhino cittaṃ samidhiyati.|| ||</p>

					<p class="f4">Samāhite citte dhammā pātu-bhavanti.|| ||</p>

					<p class="f4">Dhammānaṃ pātu-bhāvā appamādavihāri t'veva saṇkhaṃ <a id="pg399"><span class="f2 g"><b>[399]</b></span></a> gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya ariya-sāvako dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">So tena dhamme avecca pasādena a-santuṭṭho||<br />
					uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ appamattassa viharato pāmujjaṃ jāyati.|| ||</p>

					<p class="f4">Pamuditassa pīti jāyati.|| ||</p>

					<p class="f4">Pīti-manassa kāyo passambhati.|| ||</p>

					<p class="f4">Pa-s-saddhakāyo sukhaṃ vediyati.|| ||</p>

					<p class="f4">Sukhino cittaṃ samidhiyati.|| ||</p>

					<p class="f4">Samāhite citte dhammā pātu-bhavanti.|| ||</p>

					<p class="f4">Dhammānaṃ pātu-bhāvā appamādavihāri t'veva saṇkhaṃ gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya ariya-sāvako saṇghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="f4">So tena saṇghe avecca pasādena a-santuṭṭho||<br />
					uttariṃ vāyamati divā pavivekāya||<br />
					rattiṃ paṭisallāṇāya.|| ||</p>

					<p class="f4">Tassa evaṃ appamattassa viharato pāmujjaṃ jāyati.|| ||</p>

					<p class="f4">Pamuditassa pīti jāyati.|| ||</p>

					<p class="f4">Pīti-manassa kāyo passambhati.|| ||</p>

					<p class="f4">Pa-s-saddhakāyo sukhaṃ vediyati.|| ||</p>

					<p class="f4">Sukhino cittaṃ samidhiyati.|| ||</p>

					<p class="f4">Samāhite citte dhammā pātu-bhavanti.|| ||</p>

					<p class="f4">Dhammānaṃ pātu-bhāvā appamādavihāri t'veva saṇkhaṃ gacchati.|| ||</p>

					<p class="ctr c">&#9632;</p>

					<p class="f4">Puna ca'paraṃ Nandiya, ariya-sāvako ariya-kantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saṃvaṭṭa-nikehi.|| ||</p>

					<p class="f4">Tassa evaṃ appamattassa viharato pāmujjaṃ jāyati.|| ||</p>

					<p class="f4">Pamuditassa pīti jāyati.|| ||</p>

					<p class="f4">Pīti-manassa kāyo passambhati.|| ||</p>

					<p class="f4">Pa-s-saddhakāyo sukhaṃ vediyati.|| ||</p>

					<p class="f4">Sukhino cittaṃ samidhiyati.|| ||</p>

					<p class="f4">Samāhite citte dhammā pātu-bhavanti.|| ||</p>

					<p class="f4">Dhammānaṃ pātu-bhāvā appamādavihāri t'veva saṇkhaṃ gacchati.|| ||</p>

					<p class="f4">Evaṃ kho Nandiya, ariya-sāvako appamāda-vihārī hotī" ti.|| ||</p>

					<p>&nbsp;</p>

					<p class="f4 ctr">Puññ-ā-bhisanda Vagga Catuttha</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>