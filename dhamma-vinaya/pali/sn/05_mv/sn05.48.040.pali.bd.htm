<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 40. The Buddha explains how each of the five forces (that of pleasure, that of pain, that of mental ease, that of mental discomfort and that of detachment) is to be understood in it's arising, in it's settling down and in the escape from it." />
<title>SN 5 48 40: Uppatika Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya,<br />
					V: Mahā-Vagga<br />
					48. Indriya Saɱyutta<br />
					IV. Sukh'indriya (or Uppaṭi) -vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p40">Sutta 40</a></h4>

					<h1>Uppatika Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><a id="pg213"><span class="f2 g"><b>[213]</b></span></a> <span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.040.wood.pts.htm#p1">wood</a>][<a href="../../../../dhamma-vinaya/bd/sn/05_mv/sn05.48.040.olds.bd.htm#p1">olds</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Pañc'imāni, bhikkhave, indriyāni.|| ||</p>

					<p class="f4">Katamāni pañca?|| ||</p>

					<p class="f4">Dukkh'indriyaɱ||<br />
					domanass'indriyaɱ||<br />
					sukh'indriyaɱ||<br />
					somanass'indriyaɱ||<br />
					upekkh'indriyaɱ.|| ||</p>

					<p class="f4">Imāni kho bhikkhave, pañc'indriyānī|| ||</p>

					<p class="ctr c">&#9632;</p>

					<p class="f4">Idha, bhikkhave, bhikkhuno appamattassa||<br />
					ātāpino||<br />
					pahitattassa viharato||<br />
					uppajjati dukkh'indriyaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ dukkh'indriyaɱ.|| ||</p>

					<p class="f4">Tañ ca kho sanimittaɱ||<br />
					sa-nidānaɱ||<br />
					sa-sankhāraɱ||<br />
					sappaccayaɱ.|| ||</p>

					<p class="f4">Taɱ ca animittaɱ||<br />
					anidānaɱ||<br />
					asankhāraɱ||<br />
					appaccayaɱ||<br />
					dukkh'indriyaɱ uppajjissati,||<br />
					n'etaɱ ṭhānaɱ vijjatī' ti.|| ||</p>

					<p class="f4">So dukkh'indriyañ ca pajānāti||<br />
					dukkh'indriya-samudayañ ca pajānati||<br />
					dukkh'indriya-nirodhañ ca pajānāti.|| ||</p>

					<p class="f4">Yattha c'uppannaɱ dukkh'indriyaɱ aparisesaŋ nirujjhati.|| ||</p>

					<p class="f4">Tañ ca pajānāti.|| ||</p>

					<p class="f4">Kattha c'uppannaɱ dukkh'indriyaɱ aparisesaŋ nirujjhati?|| ||</p>

					<p class="f4">Idha bhikkhave, bhikkhu||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ jhānam upasampajja viharati.|| ||</p>

					<p class="f4">Ettha c'uppannaɱ dukkh'indriyaɱ aparisesaŋ nirujjhati.|| ||</p>

					<p class="f4">Ayaɱ vuccati bhikkhave:||<br />
					'Bhikkhu aññāsi dukkh'indriyassa nirodhaɱ||<br />
					tathattāya cittaɱ upasaŋhāsi.|| ||</p>

					<p class="ctr c">&#9632;</p>

					<p class="f4">Idha, bhikkhave, bhikkhuno appamattassa||<br />
					ātāpino||<br />
					pahitattassa viharato||<br />
					uppajjati domanass'indriyaɱ.|| ||</p>

					<p class="f4"><a id="pg214"><span class="f2 g"><b>[214]</b></span></a> So evaɱ pajānāti:|| ||</p>

					<p class="f4">'Uppannaɱ kho me idaɱ domanass'indriyaɱ.|| ||</p>

					<p class="f4">Tañ ca kho sanimittaɱ||<br />
					sa-nidānaɱ||<br />
					sa-sankhāraɱ||<br />
					sappaccayaɱ.|| ||</p>

					<p class="f4">Taɱ ca animittaɱ||<br />
					anidānaɱ||<br />
					asankhāraɱ||<br />
					appaccayaɱ||<br />
					domanass'indriyaɱ uppajjissati,||<br />
					n'etaɱ ṭhānaɱ vijjatī' ti.|| ||</p>

					<p class="f4">So domanass'indriyañ ca pajānāti||<br />
					domanass'indriya-nirodhañ ca pajānāti.|| ||</p>

					<p class="f4">Yattha c'uppannaɱ domanass'indriyaɱ aparisesaŋ nirujjhati.|| ||</p>

					<p class="f4">Tañ ca pajānāti.|| ||</p>

					<p class="f4">Kattha c'uppannaɱ domanass'indriyaɱ aparisesaŋ nirujjhati?|| ||</p>

					<p class="f4">Idha bhikkhave, bhikkhu||<br />
					vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ jhānam upasampajja viharati.|| ||</p>

					<p class="f4">Ettha c'uppannaɱ domanass'indriyaɱ aparisesaŋ nirujjhati.|| ||</p>

					<p class="f4">Ayaɱ vuccati bhikkhave:||<br />
					'Bhikkhu aññāsi domanass'indriyassa nirodhaɱ||<br />
					tathattāya cittaɱ upasaŋhāsi.|| ||</p>

					<p class="ctr c">&#9632;</p>

					<p class="f4">Idha, bhikkhave, bhikkhuno appamattassa||<br />
					ātāpino||<br />
					pahitattassa viharato||<br />
					uppajjati sukh'indriyaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ sukh'indriyaɱ.|| ||</p>

					<p class="f4">Tañ ca kho sanimittaɱ||<br />
					sa-nidānaɱ||<br />
					sa-sankhāraɱ||<br />
					sappaccayaɱ.|| ||</p>

					<p class="f4">Taɱ ca animittaɱ||<br />
					anidānaɱ||<br />
					asankhāraɱ||<br />
					appaccayaɱ||<br />
					sukh'indriyaɱ uppajjissati,||<br />
					n'etaɱ ṭhānaɱ vijjatī' ti.|| ||</p>

					<p class="f4">So sukh'indriyañ ca pajānāti||<br />
					sukh'indriya-nirodhañ ca pajānāti.|| ||</p>

					<p class="f4">Yattha c'uppannaɱ sukh'indriyaɱ aparisesaŋ nirujjhati.|| ||</p>

					<p class="f4">Tañ ca pajānāti.|| ||</p>

					<p class="f4">Kattha c'uppannaɱ sukh'indriyaɱ aparisesaŋ nirujjhati?|| ||</p>

					<p class="f4">Idha bhikkhave, bhikkhu||<br />
					pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhañ ca kāyena paṭisaŋvedeti.|| ||</p>

					<p class="f4">Yaɱ taɱ ariyā ācikkhanti|| ||</p>

					<p class="f4">'Upekkhako satimā sukha-vihārī' ti||<br />
					tatiyaɱ jhānam upasampajja viharati.|| ||</p>

					<p class="f4">Ettha c'uppannaɱ sukh'indriyaɱ aparisesaŋ nirujjhati.|| ||</p>

					<p class="f4">Ayaɱ vuccati bhikkhave:||<br />
					'Bhikkhu aññāsi sukh'indriyassa nirodhaɱ||<br />
					tathattāya cittaɱ upasaŋhāsi.|| ||</p>

					<p class="ctr c">&#9632;</p>

					<p class="f4"><a id="pg215"><span class="f2 g"><b>[215]</b></span></a> Idha, bhikkhave, bhikkhuno appamattassa||<br />
					ātāpino||<br />
					pahitattassa viharato||<br />
					uppajjati somanass'indriyaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ somanass'indriyaɱ.|| ||</p>

					<p class="f4">Tañ ca kho sanimittaɱ||<br />
					sa-nidānaɱ||<br />
					sa-sankhāraɱ||<br />
					sappaccayaɱ.|| ||</p>

					<p class="f4">Taɱ ca animittaɱ||<br />
					anidānaɱ||<br />
					asankhāraɱ||<br />
					appaccayaɱ||<br />
					somanass'indriyaɱ uppajjissati,||<br />
					n'etaɱ ṭhānaɱ vijjatī' ti.|| ||</p>

					<p class="f4">So somanass'indriyañ ca pajānāti||<br />
					somanass'indriya-nirodhañ ca pajānāti.|| ||</p>

					<p class="f4">Yattha c'uppannaɱ somanass'indriyaɱ aparisesaŋ nirujjhati.|| ||</p>

					<p class="f4">Tañ ca pajānāti.|| ||</p>

					<p class="f4">Kattha c'uppannaɱ somanass'indriyaɱ aparisesaŋ nirujjhati?|| ||</p>

					<p class="f4">Idha bhikkhave, bhikkhu||<br />
					sukhassa ca pahānā||<br />
					dukkhassa ca pahānā||<br />
					pubb'eva somanassa domanassānaɱ attha-gamā||<br />
					adukkhaɱ||<br />
					asukhaɱ||<br />
					upekkhā-sati-pārisuddhiɱ||<br />
					catutthaɱ jhānam upasampajja viharati.|| ||</p>

					<p class="f4">Ettha c'uppannaɱ somanass'indriyaɱ aparisesaŋ nirujjhati.|| ||</p>

					<p class="f4">Ayaɱ vuccati bhikkhave:||<br />
					'Bhikkhu aññāsi somanass'indriyassa nirodhaɱ||<br />
					tathattāya cittaɱ upasaŋhāsi.|| ||</p>

					<p class="ctr c">&#9632;</p>

					<p class="f4">Idha, bhikkhave, bhikkhuno appamattassa||<br />
					ātāpino||<br />
					pahitattassa viharato||<br />
					uppajjati upekkh'indriyaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ upekkh'indriyaɱ.|| ||</p>

					<p class="f4">Tañ ca kho sanimittaɱ||<br />
					sa-nidānaɱ||<br />
					sa-sankhāraɱ||<br />
					sappaccayaɱ.|| ||</p>

					<p class="f4">Taɱ ca animittaɱ||<br />
					anidānaɱ||<br />
					asankhāraɱ||<br />
					appaccayaɱ||<br />
					upekkh'indriyaɱ uppajjissati,||<br />
					n'etaɱ ṭhānaɱ vijjatī' ti.|| ||</p>

					<p class="f4">So upekkh'indriyañ ca pajānāti||<br />
					upekkh'indriya-nirodhañ ca pajānāti.|| ||</p>

					<p class="f4">Yattha c'uppannaɱ upekkh'indriyaɱ aparisesaŋ nirujjhati.|| ||</p>

					<p class="f4">Tañ ca pajānāti.|| ||</p>

					<p class="f4">Kattha c'uppannaɱ upekkh'indriyaɱ aparisesaŋ nirujjhati?|| ||</p>

					<p class="f4">Idha bhikkhave, bhikkhu||<br />
					sabbaso N'eva-saññā-nā-saññ'āyatanaɱ samati-k-kama||<br />
					saññā-vedayita-nirodhaɱ upasampajja viharati.|| ||</p>

					<p class="f4">Ettha c'uppannaɱ upekkh'indriyaɱ aparisesaŋ nirujjhati.|| ||</p>

					<p class="f4">Ayaɱ vuccati bhikkhave:||<br />
					'Bhikkhu aññāsi upekkh'indriyassa nirodhaɱ||<br />
					tathattāya cittaɱ upasaŋhāsi.|| ||</p>

					<p class="f4 ctr">Sukh'indriya-vaggo catuttho.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>