<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 5. Maha Vagga, 56. Sacca Samyutta, Sutta 39. The Buddha describes how one who understands the Four Aristocratic Truths does not rely on outward appearances for determining whether some person is one who knows and sees." />
<title>SN 5 56 39: Inda-Khīla Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					5. Mahā-Vagga<br />
					56. Sacca Saṃyutta<br />
					4. Siṃsapā Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_56_saccasamyutta.htm#p39">Sutta 39</a></h4>

					<h1>Inda-Khīla Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg443"><span class="f2 g"><b>[443]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.56.039.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.56.039.bodh.wp.htm#p1">bodh</a>]</span> Evam me sutaṃ:|| ||</p>

					<p class="f4">Ekaṃ samayam Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Ye hi keci, bhikkhave, samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ na-p-pajānanti||<br />
					'ayaṃ dukkha-samudayo' ti||<br />
					yathā-bhūtaṃ na-p-pajānanti||<br />
					'ayaṃ dukkha-nirodho' ti||<br />
					yathā-bhūtaṃ na-p-pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ na-p-pajānanti.|| ||</p>

					<p class="f4">Te aññassa samaṇassa vā brāhmaṇassa vā mukhaṃ ullokenti:|| ||</p>

					<p class="f4">'Ayaṃ nuna bhavaṃ||<br />
					jānaṃ jānāti||<br />
					passaṅ passatī' ti.|| ||</p>

					<p class="f4">3. Seyyathā pi bhikkhave, tūlapicu vā||<br />
					kappāsapicu vā||<br />
					lahuko vātupādāno same bhumi-bhāge nikkhitto,||<br />
					tam enaṃ <a id="pg444"><span class="f2 g"><b>[444]</b></span></a> puratthimo vāto pacchimena saṃhareyya,||<br />
					pacchimo vāto puratthimena saṃhareyya,||<br />
					uttaro vāto dakkhiṇena saṃhareyya,||<br />
					dakkhiṇo vāto uttarena saṃhareyya.|| ||</p>

					<p class="f4">Taṃ kissa hetu?|| ||</p>

					<p class="f4">Lahukattā bhikkhave, kappāsa-picuno.|| ||</p>

					<p class="f4">4. Evam eva kho bhikkhave, ye keci samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ na-p-pajānanti||<br />
					'ayaṃ dukkha-samudayo' ti||<br />
					yathā-bhūtaṃ na-p-pajānanti||<br />
					'ayaṃ dukkha-nirodho' ti||<br />
					yathā-bhūtaṃ na-p-pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ na-p-pajānanti.|| ||</p>

					<p class="f4">Te aññassa samaṇassa vā brāhmaṇassa vā mukhaṃ ullokenti:|| ||</p>

					<p class="f4">'Ayaṃ nuna bhavaṃ||<br />
					jānaṃ jānāti||<br />
					passaṅ passatī' ti.|| ||</p>

					<p class="f4">Taṃ kissa hetu?|| ||</p>

					<p class="f4">Adiṭṭhattā bhikkhave, catunnaṃ ariya-saccānaṃ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">5. Ye ca kho keci bhikkhave, samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ pajānanti||<br />
					'ayaṃ dukkha-samudayo' ti||<br />
					yathā-bhūtaṃ pajānanti||<br />
					'ayaṃ dukkha-nirodho' ti||<br />
					yathā-bhūtaṃ pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ pajānanti.||| ||</p>

					<p class="f4">te nāññassa samaṇassa vā brāhmaṇassa vā mukhaṃ ullokenti:|| ||</p>

					<p class="f4">'Ayaṃ nuna bhavaṃ||<br />
					jānaṃ jānāti||<br />
					passaṅ passatī' ti.|| ||</p>

					<p class="f4">6. Seyyathā pi bhikkhave, ayokhīlo vā||<br />
					indakhīlo vā||<br />
					gambhīranemo sunikhāto acalo asampakampī.|| ||</p>

					<p class="f4">Puratthimāya ce pi disāya āgaccheyya bhusā vāta-vuṭṭhi,||<br />
					n'eva naṃ saṅkampeyya na sampakampeyya na sampacāleyya.|| ||</p>

					<p class="f4">Pacchimāya ce pi disāya āgaccheyya bhusā vāta-vuṭṭhi,||<br />
					n'eva naṃ saṅkampeyya na sampakampeyya na sampacāleyya.|| ||</p>

					<p class="f4">Uttarāya c epi disāya āgaccheyya bhusā vāta-vuṭṭhi,||<br />
					n'eva naṃ saṅkampeyya na sampakampeyya na sampacāleyya.|| ||</p>

					<p class="f4">Dakkhiṇāya ce pi disāya āgaccheyya bhusā vāta-vuṭṭhi,||<br />
					n'eva naṃ saṅkampeyya na sampakampeyya na sampacāleyya.|| ||</p>

					<p class="f4">Taṃ kissa hetu?|| ||</p>

					<p class="f4">Gambhīrattā bhikkhave, nemassa,||<br />
					sunikhātattā indakhīlassa.|| ||</p>

					<p class="f4">7. Evam eva kho bhikkhave, ye hi keci samaṇā vā brāhmaṇā vā||<br />
					'idaṃ dukkhan' ti||<br />
					yathā-bhūtaṃ pajānanti||<br />
					'ayaṃ dukkha-samudayo' ti||<br />
					yathā-bhūtaṃ pajānanti||<br />
					'ayaṃ dukkha-nirodho' ti||<br />
					yathā-bhūtaṃ pajānanti||<br />
					'ayaṃ dukkha-nirodha-gāminī paṭipadā' ti||<br />
					yathā-bhūtaṃ pajānanti.||| ||</p>

					<p class="f4">te nāññassa samaṇassa vā brāhmaṇassa vā mukhaṃ ullokenti:|| ||</p>

					<p class="f4">'Ayaṃ nuna bhavaṃ||<br />
					jānaṃ jānāti||<br />
					passaṅ passatī' ti.|| ||</p>

					<p class="f4">Taṃ kissa hetu?|| ||</p>

					<p class="f4">Sudiṭṭhattā bhikkhave, catunnaṃ ariya-saccānaṃ.|| ||</p>

					<p class="f4">Katamesaṅ catunnaṃ?|| ||</p>

					<p class="f4"><a id="pg445"><span class="f2 g"><b>[445]</b></span></a> Dukkhassa ariya-saccassa,||<br />
					dukkha-samudayassa ariya-saccassa,||<br />
					dukkha-nirodhassa ariya-saccassa,||<br />
					dukkha-nirodha-gāminī paṭipadāya ariya-saccassa.|| ||</p>

					<p class="f4">Tasmātiha bhikkhave,||<br />
					'idaṃ dukkhan' ti yogo karaṇīyo,||<br />
					'ayaṃ dukkha-samudayo' ti yogo karaṇīyo,||<br />
					'ayaṃ dukkha-nirodho' ti yogo karaṇīyo,||<br />
					'ayaṃ dukkha-nirodha-gāminī paṭipadā' ti yogo karaṇīyo" ti.|| ||</p>


</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>