<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Maha Vagga, § 55: Sot'āpatti Samyutta, Sutta 54. The Buddha explains to Anāthapiṇḍika how one should speak to a disciple of the Buddha who is suffering an illness likely to lead to death." />
<title>SN 5 55 54: Gilāyana Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					6. Sappañña Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p54">Sutta 54</a></h4>

					<h1>Gilāyana Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg408"><span class="f2 g"><b>[408]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.054.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.55.054.than.ati.htm#p1">than</a>]</span> Ekaṃ samayaṃ Bhagavā Sakkesu viharati Kapilavatthusmiṃ Nigrodhārāme.|| ||</p>

					<p class="f4">Tena kho samayena sambahulā bhikkhū Bhagavato cīvara-kammaṃ karonti:|| ||</p>

					<p class="f4">"Niṭṭhita-cīvaro Bhagavā temāsaccayena cārikaṃ pakkamissatī" ti.|| ||</p>

					<p class="f4">"Assosi kho Mahānāmo Sakko sambahulā kira bhikkhū Bhagavato cīvara-kammaṃ karonti:||<br />
					niṭṭhita-cīvaro Bhagavā temāsaccayena cārikaṃ pakkamissatī" ti.|| ||</p>

					<p class="f4">Atha kho Mahānāmo Sakko yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Mahānāmo Sakko Bhagavantaṃ etad avoca:|| ||</p>

					<p class="f4">"Sutaṃ me taṃ bhanta,||<br />
					sambahulā kira bhikkhū Bhagavato cīvara-kammaṃ karonti:|| ||</p>

					<p class="f4">'Niṭṭhita-cīvaro Bhagavā,||<br />
					temāsaccayena cārikaṃ pakkamissatī' ti.|| ||</p>

					<p class="f4">Na kho n'etaṃ bhante,||<br />
					Bhagavato sammukhā sutaṃ,||<br />
					sammukhā paṭiggahitaṃ 'sappaññena upāsakena sappañño upāsako ābādhiko dukkhito bā'ahagi'āno ovaditabbo" ti.|| ||</p>

					<p class="f4">"Sappaññena Mahānāma,||<br />
					upāsakena sappañño upāsako ābādhiko dukkhito bāḷha-gilāno catūhi assāsanīyehi dhammehi assāsetabbo.|| ||</p>

					<p class="f4">'Assasatāyasmā, atthāyasmato Buddhe aveccappasādo:</p>

					<p class="f4">"Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā" ti.|| ||</p>

					<p class="f4">Assasatāyasmā, atthāyasmato dhamme aveccappasādo:|| ||</p>

					<p class="f4">"Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī" ti.|| ||</p>

					<p class="f4">Assasatāyasmā atthāyasmato saṇghe aveccappasādo:|| ||</p>

					<p class="f4">"Su-paṭipanno Bhagavato sāvaka-saṇgho,||<br />
					uju-paṭipanno Bhagavato sāvaka-saṇgho,||<br />
					ñāya-paṭipanno Bhagavato sāvaka-saṇgho,||<br />
					sāmīci-paṭipanno Bhagavato sāvaka-saṇgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṇgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā" ti.|| ||</p>

					<p class="f4">Ariya-kantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saṃvaṭṭa-nikehi' ti.|| ||</p>

					<p class="f4"><span class="f3 g"><i>[409]</i></span> Sappaññena Mahānāma, upāsakena sappañño upāsako ābādhiko dukkhito bāḷha-gilāno.|| ||</p>

					<p class="f4">Imehi catūhi assāsanīyehi dhammehi assāsetvā||<br />
					evam assa vacanīyo.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">'Atthāyasmato mātā-pitusu apekhā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Atthi me mātā-pitusu apekhā' ti.|| ||</p>

					<p class="f4">So evam assa vacanīyo.|| ||</p>

					<p class="f4">'Āyasmā kho māriso maraṇa-dhammo,||<br />
					sacepāyasmā mātā-pitusu apekhaṃ karissati marissateva,||<br />
					no cepāyasmā mātā-pitusu apekhaṃ karissati marissateva.|| ||</p>

					<p class="f4">Sacāyasmato mātā-pitusu apekhā3 taṃ pajāhā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Yā me mātā-pitusu apekhā sā pahīnā' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Atthi pan'āyasmato putta-dāresu apekhā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Atthi me putta-dāresu apekhā' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Āyasmā kho māriso maraṇa-dhammo,||<br />
					sace pāyasmā putta-dāresu apekhaṃ karissati marissateva,||<br />
					no cepāyasmā putta-dāresu apekhaṃ karissati marissateva.|| ||</p>

					<p class="f4">Sacāyasmato putta-dāresu apekhā taṃ pajahā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Yā me putta-dāresu apekhā sā pahīnā' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Atthi pan'āyasmato mānusakesu pañcasu kāma-guṇesu apekhā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Atthi me mānusakesu pañcasu kāma-guṇesu apekhā' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Mānusakehi kho āvuso,||<br />
					kāmehi dibbā kāmā abhikkantatarā ca||<br />
					paṇītatarā ca.|| ||</p>

					<p class="f4">Sādhāyasmā mānusakehi kāmehi cittaṃ vuṭṭhāpetvā cātu-m-mahārājikesu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Mānusakehi kāmehi me cittaṃ vuṭṭhitaṃ cātu-m-mahārājikesu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Cātu-m-mahārājikehi kho <span class="f3 g"><i>[410]</i></span> āvuso devehi Tāvatiṃsā devā abhikkantatarā ca||<br />
					paṇītatarā ca.|| ||</p>

					<p class="f4">Sādhāyasmā cātu-m-mahārājikehi devehi cittaṃ vuṭṭhāpetvā Tāvatiṃsesu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Cātu-m-mahārājikehi me devehi cittaṃ vuṭṭhitaṃ Tāvatiṃsesu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Tāvatiṃsehi kho āvuso, devehi yāmā devā abhikkantatarā ca paṇītatarā ca sādhāyasmā Tāvatiṃsehi devehi cittaṃ vuṭṭhāpetvā yāmesu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Tāvatiṃsehi kho devehi me cittaṃ vuṭṭhitaṃ,||<br />
					yāmesu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Yāmehi kho āvuso, devehi Tusitā devā abhikkantatarā ca paṇītatarā ca.|| ||</p>

					<p class="f4">Sādhāyasmā yāmehi devehi cittaṃ vuṭṭhāpetvā Tusitesu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Yāmehi devehi me cittaṃ vuṭṭhitaṃ,||<br />
					Tusitesu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Tusitehi kho āvuso, devehi Nimmāṇaratī devā abhikkantatarā ca paṇītatarā ca.|| ||</p>

					<p class="f4">Sādhāyasmā Tusitehi devehi cittaṃ vuṭṭhāpetvā Nimmāṇaratīsu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Tusitehi devehi me cittaṃ vuṭṭhitaṃ,||<br />
					Nimmāṇaratīsu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Nimmāṇaratīhi kho āvuso,||<br />
					devehi Paranimmita-vasavattī devā abhikkantatarā ca paṇītatarā ca,||<br />
					sādhāyasmā Nimmāṇaratīhi devehi cittaṃ vuṭṭhāpetvā Paranimmita-vasavattīsu devesu cittaṃ adhimocehī' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Nimmāṇaratīhi devehi me cittaṃ vuṭṭhitaṃ,||<br />
					Paranimmita-vasavattīsu devesu cittaṃ adhimocitan' ti.|| ||</p>

					<p class="f4">So evam assa vacanīyo:|| ||</p>

					<p class="f4">'Paranimmita-vasavattīhi kho āvuso,||<br />
					devehi Brahma-loko abhikkantataro ca||<br />
					paṇītataro ca.|| ||</p>

					<p class="f4">Sādhāyasmā paranammitavasavattīhi devehi cittaṃ vuṭṭhāpetvā Brahma-loke cittaṃ adhimocehī' ti.|| ||</p>

					<p class="f4">Se ce evaṃ vadeyya:|| ||</p>

					<p class="f4">Paranimmita-vasavattīhi kho devehi me cittaṃ vuṭṭhitaṃ,||<br />
					Brahma-loke cittaṃ adhimocitanti'.|| ||</p>

					<p class="f4">So evam assa vacanīyo:|| ||</p>

					<p class="f4">'Brahma-loko pi kho āvuso,||<br />
					anicco addhuvo sakkāya-pariyāpanno,||<br />
					sādhāyasmā Brahma-lokā cittaṃ vuṭṭhāpetvā sakkāya-nirodhe cittaṃ upasaṃhārā' ti.|| ||</p>

					<p class="f4">So ce evaṃ vadeyya:|| ||</p>

					<p class="f4">'Brahma-lokā me cittaṃ vuṭṭhitaṃ sakkāya-nirodhe cittaṃ upasaṃhatan' ti|| ||</p>

					<p class="f4">Evaṃ vimutta-cittssa kho Mahānāma upāsakassa vassa-satavimutta-cittena bhikkhunā na kiñci nānā-karaṇaṃ vadāmi||<br />
					yad idaṃ vimuttiyā vimuttin" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>