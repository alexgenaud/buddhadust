<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga: 47: Satipatthana Samyuttam: Sutta 20. The Buddha provides a parable for the way a beggar must keep his head while walking his walk between the raging of the world and the temptations of the senses." />
<title>SN 5 47 20: Janapada-Kalyāṇī Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					47. Satipaṭṭhana Saɱyutta<br />
					2. Nālandā Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_47_satipatthanasamyutta.htm#p20">Sutta 20</a></h4>

					<h1>Janapada-Kalyāṇī Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg169"><span class="f2 g"><b>[169]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.47.020.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.47.020.than.ati.htm#p1">than</a>][<a href="../../../../dhamma-vinaya/wp/sn/05_mv/sn05.47.020.bodh.wp.htm#p1">bodh</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Sumhesu viharati Sedakaɱ nāma Sumhānaɱ nigamo.|| ||</p>

					<p class="f4"><a id="pg170"><span class="f2 g"><b>[170]</b></span></a> Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Seyyathā pi bhikkhave,||<br />
					jana-pada-kalyāṇī jana-pada-kalyāṇī||<br />
					kho bhikkhave, mahā-jana-kāyo sannipateyya.|| ||</p>

					<p class="f4">Sā kho pan'assa jana-pada-kalyāṇī parama-pāsāvinī nacce,||<br />
					parama-pāsāvinī gīte.|| ||</p>

					<p class="f4">'Jana-pada-kalyāṇī naccati gāyatī' ti kho bhikkhave, bhiyosomattāya mahā-janakāyo santipateyya.|| ||</p>

					<p class="f4">Atha puriso āgaccheyya jīvit-u-kāmo amarit-u-kāmo sukha-kāmo dukkha-paṭikkūlo||<br />
					tam enaɱ evaɱ vadeyyuɱ:|| ||</p>

					<p class="f4">'Ayaɱ te ambho purisa,||<br />
					samatittiko telapatto antarena ca mahāsamajjaɱ
					antarena ca jana-pada-kalyāṇiɱ parihātabbo,||<br />
					puriso ca te ukkhittā-siko||<br />
					piṭṭhito piṭṭhito||<br />
					anubandhi'ssati yatth'eva naɱ thokam pi chaḍḍessati tatth'eva te siro pātessatī' ti.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Api nu so puriso amuɱ telapattaɱ a-mana-sikaritvā bahiddhā pamādaɱ āhareyyā" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"Upamā kho myāyaɱ bhikkhave, katā atthassa viññāpanāya.|| ||</p>

					<p class="f4">Ayaɱ c'ev'ettha attho:|| ||</p>

					<p class="f4">'Samatittiko telapatto' ti kho bhikkhave, kāya-gatāya etaɱ satiyā adhivacanaɱ.|| ||</p>

					<p class="f4">Tasmā ti ha bhikkhave, evaɱ sikkhitabbaɱ:|| ||</p>

					<p class="f4">'Kāyagatā no sati bhāvitā bhavissati bahulī-katā yānī-katā vatthu-katā anuṭṭhitā paricitā susamāraddhā' ti.|| ||</p>

					<p class="f4">Evaɱ hi vo bhikkhave, sikkhitabban" ti.|| ||</p>

					<p>&nbsp;</p>

					<p class="ctr">Nālanda Vagga Dutiya</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>