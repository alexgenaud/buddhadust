<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, V: Maha Vagga 48: Indriya Samyuttam: Sutta 57. The Brahma Sahampati confirms the Buddha's thought that when the forces of faith, energy, memory, serenity, and wisdom are cultavated and made a big thing of they result in attaining Arahantship." />
<title>SN 5 48 57: Brahmā Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					48. Indriya Saɱyutta<br />
					6. Sūkara-Khata Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_48_indriyasamyutta.htm#p57">Sutta 57</a></h4>

					<h1>Brahmā Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg232"><span class="f2 g"><b>[232]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.48.057.wood.pts.htm#p1">pts</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Uruvelāyaɱ viharati||<br />
					najjā Nerañjarāya tīre Ajapālanigrodhe||<br />
					paṭhamābhi-sambuddho.|| ||</p>

					<p class="f4">Atha kho Bhagavato raho-gatassa paṭisallīnassa evaɱ cetaso parivitakko udapādi:|| ||</p>

					<p class="f4">"Pañc'indriyāni bhāvitāni||<br />
					bahulī-katāni||<br />
					amato-gadhāni honti||<br />
					amataparāyanāni||<br />
					amata-pariyosānāni.|| ||</p>

					<p class="f4">Katamāni pañca?|| ||</p>

					<p class="f4">Saddh'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Viriy'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Sat'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Samādh'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Paññ'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Imāni pañc'indriyāni bhāvitāni||<br />
					bahulī-katāni||<br />
					amato-gadhāni honti||<br />
					amataparāyanāni||<br />
					amata-pariyosānānī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Atha kho Sahampatī Bhagavato cetasā ceto-parivitakkam-aññāya||<br />
					seyyathā pi nāma balavā puriso sammiñjitaɱ vā bāhaɱ pasāreyya,||<br />
					pasāritaɱ vā bāhaɱ sammiñjeyya,||<br />
					evam evaɱ Brahma-loke antara-hito Bhagavato purato pātur ahosi.|| ||</p>

					<p class="f4"><a id="pg233"><span class="f2 g"><b>[233]</b></span></a> Atha kho Brahmā sahampati ekaɱsaŋ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Evam etaɱ Bhagavā,||<br />
					evam etaɱ Sugata,||<br />
					pañc'indriyāni bhāvitāni||<br />
					bahulī-katāni||<br />
					amato-gadhāni honti,||<br />
					amataparāyanāni||<br />
					amata-pariyosānāni.|| ||</p>

					<p class="f4">Katamāni pañca?|| ||</p>

					<p class="f4">Saddh'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Viriy'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Sat'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Samādh'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Paññ'indriyaɱ bhāvitaɱ||<br />
					bahulī-kataɱ||<br />
					amato-gadhaɱ hoti||<br />
					amata-parāyanaɱ||<br />
					amata-pariyosānaɱ.|| ||</p>

					<p class="f4">Imāni pañc'indriyāni bhāvitāni||<br />
					bahulī-katāni||<br />
					amato-gadhāni honti||<br />
					amataparāyanāni||<br />
					amata-pariyosānāni.|| ||</p>

					<p class="f4">Bhuta-pubbā'haɱ bhante, Kassape Sammā-Sam-Buddhe Brahma-cariyaɱ acariɱ.|| ||</p>

					<p class="f4">Tatra pi maɱ evaɱ jānanti:|| ||</p>

					<p class="f4">'Sahako bhikkhu,||<br />
					Sahako bhikkhū' ti.|| ||</p>

					<p class="f4">So kho'haɱ bhante, imesaŋ pañcannaɱ indriyānaɱ bhāvitattā||<br />
					bahulī-katattā||<br />
					kāmesu kāma-c-chandaɱ virāchetvā kāyassa bhedā param māraṇā sugatiɱ Brahma-lokaɱ uppanno tatra pi maɱ evaɱ jānanti||<br />
					'Brahmā Sahampati Brahmā Sahampatī' ti.|| ||</p>

					<p class="f4">Evam etaɱ Bhagavā,||<br />
					evam etaɱ sutata,||<br />
					ahame taɱ jānāmi,||<br />
					ahame taɱ passāmi.|| ||</p>

					<p class="f4">Yathā imāni pañc'indriyāni bhāvitāni||<br />
					bahulī-katāni||<br />
					amato-gadhāni honti,||<br />
					amataparāyanāni||<br />
					amata-pariyosānānī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>