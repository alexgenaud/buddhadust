<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Book 51, Chapter 2, Sutta 15. Venerable Ānanda explains how the four paths to magic power use desire to bring about the end of desire." />
<title>SN 5 51 15: Brahmana Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					51. Iddhi-Pāda Saṃyutta<br />
					2. Pāsāda-Kampana Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_51_iddhipadasamyutta.htm#p15">Sutta 15</a></h4>

					<h1>Brāhmaṇa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg271"><span class="f2 g"><b>[271]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.51.015.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.51.015.than.ati.htm#p1">than</a>][<a href="../../../../dhamma-vinaya/bd/sn/05_mv/sn05.51.015.olds.bd.htm#p1">olds</a>]</span> Evam me sutaṃ:|| ||</p>

					<p class="f4">Ekaṃ samayaṃ āyasmā Ānando Kosambīyaṃ viharati Ghositārāme.|| ||</p>

					<p class="f4"><a id="pg272"><span class="f2 g"><b>[272]</b></span></a> 2. Atha kho Uṇṇābho brāhmaṇo yen'āyasmā Ānando ten'upasaṇkami.|| ||</p>

					<p class="f4">Upasaṇkamitvā āyasmatā Ānandena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Uṇṇābho brāhmaṇo āyasmantaṃ Ānandaṃ etad avoca:|| ||</p>

					<p class="f4">3. "Kim atthi yaṃ nu kho bho Ānanda,||<br />
					samaṇe Gotame Brahma-cariyaṃ vussatī" ti?|| ||</p>

					<p class="f4">"Chanda-pahānatthaṃ kho brāhmaṇa Bhagavati Brahma-cariyaṃ vussatī" ti.|| ||</p>

					<p class="f4">4. "Atthi pana bho Ānanda,||<br />
					Maggo atthi paṭipadā etassa chandassa pahānāyā" ti?|| ||</p>

					<p class="f4">"Atthi kho brāhmaṇa,||<br />
					Maggo atthi paṭipadā etassa chandassa pahānāyā" ti.|| ||</p>

					<p class="f4">5. "Katamo pana bho Ānanda,||<br />
					Maggo katamā paṭipadā etassa pahānāyā" ti?|| ||</p>

					<p class="f4">"Idha brāhmaṇa bhikkhu||<br />
					chanda-samādhi-padhāna-saṇkhāra-samannāgataṃ iddhi-pādaṃ bhāveti,||<br />
					viriya-samādhi-padhāna-saṇkhāra-samannāgataṃ iddhi-pādaṃ bhāveti,||<br />
					citta-samādhi-padhāna-saṇkhāra-samannāgataṃ iddhi-pādaṃ bhāveti,||<br />
					vīmaṃsā-samādhi-padhāna-saṇkhāra-samannāgataṃ iddhi-pādaṃ bhāveti.|| ||</p>

					<p class="f4">Ayaṃ kho brāhmaṇa Maggo||<br />
					ayaṃ paṭipadā etassa chandassa pahānāyā" ti.|| ||</p>

					<p class="f4">6. "Evaṃ sante kho Ānanda santakaṃ hoti||<br />
					no asantakaṃ,||<br />
					chandena ca chandaṃ pajahi'satī ti||<br />
					n'etaṃ ṭhānaṃ vijjatī" ti.|| ||</p>

					<p class="f4">"Tena hi brāhmaṇa,||<br />
					taññevettha paṭipucchissāmi||<br />
					yathā te khameyya tathā taṃ vyākareyyāsi.|| ||</p>

					<p class="f4">7. Taṃ kiṃ maññasi brāhmaṇa,||<br />
					ahosi te pubbe chando 'ārāmaṃ gamissāmī' ti?|| ||</p>

					<p class="f4">Tassa te ārāma-gatassa yo tajjo chando so paṭi-p-passaddho" ti?|| ||</p>

					<p class="f4">"Evaṃ bho".|| ||</p>

					<p class="f4">"Ahosi te pubbe viriyaṃ 'ārāmaṃ gamissāmī' ti||<br />
					tassa te ārāma-gatassa yaṃ tajjaṃ viriyaṃ taṃ paṭi-p-passaddhan" ti?|| ||</p>

					<p class="f4"><a id="pg273"><span class="f2 g"><b>[273]</b></span></a> "Evaṃ bho".|| ||</p>

					<p class="f4">"Ahosi te pubbe cittaṃ 'ārāmaṃ gamissāmī' ti.|| ||</p>

					<p class="f4">Tassa te ārāma-gatassa yaṃ tajjaṃ cittaṃ taṃ paṭi-p-passaddhan" ti?|| ||</p>

					<p class="f4">"Evaṃ bho".|| ||</p>

					<p class="f4">"Ahosi te pubbe vīmaṃsā 'ārāmaṃ gamissāmī' ti.|| ||</p>

					<p class="f4">Tassa te ārāma-gatassa yā tajjā vīmaṃsā sā paṭippassaddhā" ti.|| ||</p>

					<p class="f4">"Evaṃ bho".|| ||</p>

					<p class="f4">8. Evam eva kho brāhmaṇa,||<br />
					yo so bhikkhu arahaṃ khīṇ'āsavo vusitavā kata-karaṇīyo ohita-bhāro anuppattasadattho pari-k-khīṇa-bhava-saṃyojano samma-d-aññā vimutto.|| ||</p>

					<p class="f4">Tassa yo pubbe chando ahosi Arahatta-pattiyā||<br />
					arahatte patte yo tajjo chando so paṭi-p-passaddho.|| ||</p>

					<p class="f4">Yaṃ pubbe viriyaṃ ahosi Arahatta-pattiyā||<br />
					arahatte patte yaṃ tajjaṃ viriyaṃ taṃ paṭi-p-passaddhaṃ.|| ||</p>

					<p class="f4">Yaṃ pubbe cittaṃ ahosi Arahatta-pattiyā,||<br />
					arahatte patte yaṃ tajjaṃ cittaṃ taṃ paṭi-p-passaddhaṃ.|| ||</p>

					<p class="f4">Yā pubbe vīmaṃsā ahosi Arahatta-pattiyā||<br />
					arahatte patte yā tajjā vīmaṃsā sā paṭipipassaddhā.|| ||</p>

					<p class="f4">9. Taṃ kiṃ maññasi brāhmaṇa,||<br />
					iti evaṃ sante santakaṃ vā hoti no asantakaṃ vā" ti?|| ||</p>

					<p class="f4">"Addhā bho Ānanda,||<br />
					evaṃ sante santakaṃ hoti no asantakaṃ.|| ||</p>

					<p class="f4">10. Abhikkantaṃ bho Ānanda,||<br />
					abhikkantaṃ bho Ānanda,||<br />
					seyyathā pi bho Ānanda nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya' andha-kāre vā tela-pajjotaṃ dhāreyya,||<br />
					'cakkhu-manto rapāni dakkhintī' ti,||<br />
					evam eva bhotā Ānandena aneka pariyāyena dhammo pakāsito.|| ||</p>

					<p class="f4">Es'āhaṃ bho Ānanda,||<br />
					bhavantaṃ Gotamaṃ saraṇaṃ gacchāmi||<br />
					Dhammañ ca||<br />
					bhikkhu-saṇghañ ca.|| ||</p>

					<p class="f4">Upāsakaṃ maṃ bhavaṃ Ānando dhāretu ajja-t-agge pāṇupetaṃ saraṇaṃ gatanti" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
