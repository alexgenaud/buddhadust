<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Book 51, Chapter 2, Sutta 15. Venerable Ānanda explains how the four paths to magic power use desire to bring about the end of desire." />
<title>SN 5 51 15: Brahmana Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya,<br />
					V: Mahā-Vagga<br />
					51. Iddhipāda Saɱyutta</h4>

					<h4 class="ctr"><a href="../../../../backmatter/indexes/sutta/sn/05_mv/idx_51_iddhipadasamyutta.htm#p15">Sutta 15</a></h4>

					<h1>Brāhmaṇa Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.51.015.wood.pts.htm#p1">pts</a>][<a href="../../../../dhamma-vinaya/ati/sn/05_mv/sn05.51.015.than.ati.htm#p1">than</a>][<a href="../../../../dhamma-vinaya/bd/sn/05_mv/sn05.51.015.olds.bd.htm#p1">olds</a>]</span> Evam me sutaɱ:|| ||</p>

					<p class="f4">Ekaɱ samayaɱ āyasmā Ānando Kosambīyaɱ viharati Ghositārāme.|| ||</p>

					<p class="f4">2. Atha kho Uṇṇābho brāhmaṇo yen'āyasmā Ānando ten'upasankami.|| ||</p>

					<p class="f4">Upasaŋkamitvā āyasmatā Ānandena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Uṇṇābho brāhmaṇo āyasmantaɱ Ānandaɱ etad avoca:|| ||</p>

					<p class="f4">3. Kim atthi yaɱ nu kho bho Ānanda,||<br />
					samaṇe Gotame Brahma-cariyaɱ vussatī ti?|| ||</p>

					<p class="f4">Chanda-pahānatthaɱ kho brāhmaṇa Bhagavati Brahma-cariyaɱ vussatī ti.|| ||</p>

					<p class="f4">4. Atthi pana bho Ānanda,||<br />
					Maggo atthi paṭipadā etassa chandassa pahānāyā ti?|| ||</p>

					<p class="f4">Atthi kho brāhmaṇa,||<br />
					Maggo atthi paṭipadā etassa chandassa pahānāyā ti.|| ||</p>

					<p class="f4">5. Katamo pana bho Ānanda,||<br />
					Maggo katamā paṭipadā etassa pahānāyā ti?|| ||</p>

					<p class="f4">Idha brāhmaṇa bhikkhu||<br />
					chanda-samādhi-padhāna-sankhāra-samannāgataɱ iddhi-pādaɱ bhāveti,||<br />
					viriya-samādhi-padhāna-sankhāra-samannāgataɱ iddhi-pādaɱ bhāveti,||<br />
					citta-samādhi-padhāna-sankhāra-samannāgataɱ iddhi-pādaɱ bhāveti,||<br />
					vīmaɱsā-samādhi-padhāna-sankhāra-samannāgataɱ iddhi-pādaɱ bhāveti.|| ||</p>

					<p class="f4">Ayaɱ kho brāhmaṇa Maggo||<br />
					ayaɱ paṭipadā etassa chandassa pahānāyā ti.|| ||</p>

					<p class="f4">6. Evaɱ sante kho Ānanda santakaɱ hoti no asantakaɱ,||<br />
					chandena ca chandaɱ pajahi'satī ti||<br />
					n'etaɱ ṭhānaɱ vijjatī ti.|| ||</p>

					<p class="f4">Tena hi brāhmaṇa,||<br />
					taññevettha paṭipucchissāmi yathā te khameyya tathā taɱ vyākareyyāsi.|| ||</p>

					<p class="f4">7. Taɱ kiɱ maññasi brāhmaṇa,||<br />
					ahosi te pubbe chando ārāmaɱ gamissāmī ti.|| ||</p>

					<p class="f4">Tassa te ārāmagatassa yo tajjo chando so paṭi-p-passaddho ti.|| ||</p>

					<p class="f4">Evaɱ bho.|| ||</p>

					<p class="f4">Ahosi te pubbe viriyaɱ ārāmaɱ gamissāmī ti tassa te ārāmagatassa yaɱ tajjaɱ viriyaɱ taɱ paṭi-p-passaddhanti.|| ||</p>

					<p class="f4">Evaɱ bho.|| ||</p>

					<p class="f4">Ahosi te pubbe cittaɱ ārāmaɱ gamissāmī ti.|| ||</p>

					<p class="f4">Tassa te ārāmagatassa yaɱ tajjaɱ cittaɱ taɱ paṭi-p-passaddhanti.|| ||</p>

					<p class="f4">Evaɱ bho.|| ||</p>

					<p class="f4">Ahosi te pubbe vīmaɱsā ārāmaɱ gamissāmī ti.|| ||</p>

					<p class="f4">Tassa te ārāmagatassa yā tajjā vīmaɱsā sā paṭi-p-passaddhā ti.|| ||</p>

					<p class="f4">Evaɱ bho.|| ||</p>

					<p class="f4">8. Evam eva kho brāhmaṇa,||<br />
					yo so bhikkhu arahaɱ khīṇ'āsavo vusitavā kata-karaṇīyo ohita-bhāro anuppattasadattho pari-k-khīṇa-bhava-saŋyojano sammadaññā vimutto.|| ||</p>

					<p class="f4">Tassa yo pubbe chando ahosi Arahatta-pattiyā||<br />
					arahatte patte yo tajjo chando so paṭi-p-passaddho.|| ||</p>

					<p class="f4">Yaɱ pubbe viriyaɱ ahosi Arahatta-pattiyā||<br />
					arahatte patte yaɱ tajjaɱ viriyaɱ taɱ paṭi-p-passaddhaɱ.|| ||</p>

					<p class="f4">Yaɱ pubbe cittaɱ ahosi Arahatta-pattiyā,||<br />
					arahatte patte yaɱ tajjaɱ cittaɱ taɱ paṭi-p-passaddhaɱ.|| ||</p>

					<p class="f4">Yā pubbe vīmaɱsā ahosi Arahatta-pattiyā||<br />
					arahatte patte yā tajjā vīmaɱsā sā paṭipipassaddhā.|| ||</p>

					<p class="f4">9. Taɱ kiɱ maññasi brāhmaṇa,||<br />
					iti evaɱ sante santakaɱ vā hoti no asantakaɱ vā ti?|| ||</p>

					<p class="f4">Addhā bho Ānanda,||<br />
					evaɱ sante santakaɱ hoti no asantakaɱ.|| ||</p>

					<p class="f4">10. Abhikkantaɱ bho Ānanda,||<br />
					abhikkantaɱ bho Ānanda,||<br />
					seyyathā pi bho Ānanda nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya' andha-kāre vā tela-pajjotaɱ dhāreyya,||<br />
					"cakkhu-manto rapāni dakkhintī" ti,||<br />
					evam eva bhotā Ānandena aneka pariyāyena dhammo pakāsito.|| ||</p>

					<p class="f4">Es'āhaɱ bho Ānanda,||<br />
					bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu-sanghañ ca.|| ||</p>

					<p class="f4">Upāsakaɱ maɱ bhavaɱ Ānando dhāretu ajja-t-agge pāṇupetaɱ saraṇaɱ gatanti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
