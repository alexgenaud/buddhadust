<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 10. Ānanda asks the Buddha about the destiny of some individuals who have died. He is told of their destinies and is given a teaching whereby individuals may determine for themselves that they have attained Stream-entry." />
<title>SN 5 55 10: Tatiya Ginjakavasatha Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					V. Mahā Vagga<br />
					55. Sot'āpatti Saɱyutta<br />
					I. Veḷudvāra Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p10">Sutta 10</a></h4>

					<h1>Tatiya Giñjakāvasatha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.010.wood.pts.htm#p1">pts</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Ñātike viharati Giñjakāvasathe.|| ||</p>

					<p class="f4">Atha kho āyasmā Ānando yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Ānando Bhagavantaɱ etad avoca:|| ||</p>

					<p class="f4">Kakudho nāma bhante,||<br />
					Ñātike upāsako kāla-kato.|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Kāliŋgo nāma bhante,||<br />
					Ñātike upāsako kāla-kato.|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Nikata nāma bhante,||<br />
					Ñātike upāsako kāla-kato..|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Kaṭissaho nāma bhante,||<br />
					Ñātike upāsako kāla-kato..|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Tuṭṭho nāma bhante,||<br />
					Ñātike upāsako kāla-kato..|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Santuṭṭho nāma bhante,||<br />
					Ñātike upāsako kāla-kato.|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Bhaddo nāma bhante,||<br />
					Ñātike upāsako kāla-kato.|| ||</p>

					<p class="f4">Tassa kā gati,||<br />
					ko abhisamparāyo?|| ||</p>

					<p class="ctr c">&#9632;</p>

					<p class="f4">Subhaddo nāma bhante,||<br />
					Ñātike upāsako kāla-kato.|| ||</p>

					<p class="f4">Tassa kā gati,||<br />
					ko abhisamparāyo" ti?</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kakudho Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Kāliŋgo <a id="pg359"><span class="f2 g"><b>[359]</b></span></a> Ānanda Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Nikato Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Kaṭissaho Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Tuṭṭho Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Santuṭṭho Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Bhaddo Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Subhaddo Ānanda, upāsako kāla-kato||<br />
					pañcantaɱ ora-m-bhāgiyānaɱ saŋyojanānaɱ parikkhayā||<br />
					opapātiko||<br />
					tattha parinibbāyī||<br />
					anāvattidhammo tasmā lokā.|| ||</p>

					<p class="f4">Paropaññāsā Ānanda, Ñātike upāsakā kāla-katā pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātikā||<br />
					tattha parinibbāyino anāvatti-dhammā tasmā lokā.|| ||</p>

					<p class="f4">Sādhikanavuti Ānanda, Ñātike upāsakā kāla-katā||<br />
					tiṇṇaɱ saŋyojanānaɱ parikkhayā||<br />
					rāga-dosa-mohānaɱ tanuttā||<br />
					Sakad-āgāmino||<br />
					sakideva imaɱ lokaɱ āgantvā dukkhassantaɱ karissanti.|| ||</p>

					<p class="f4">Cha atirekāni kho Ānanda, pañca-satāni, Ñātike upāsakā kāla-katā||<br />
					tiṇṇaɱ saŋyojanānaɱ parikkhayā||<br />
					Sot'āpannā||<br />
					avinipāta-dhammā||<br />
					niyatā||<br />
					sambodhi-parāyaṇā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Anacchariyaɱ kho pan'etaɱ Ānanda,||<br />
					yaɱ manussabhūto kālaɱ kareyya.|| ||</p>

					<p class="f4">Tasmiɱ tasmiɱ ce maɱ kāla-kate upasankamitvā||<br />
					etam atthaɱ paṭipucjissatha.|| ||</p>

					<p class="f4">Vihesā p'esā Ānanda, assa Tathāgatassa.|| ||</p>

					<p class="f4">Tasmā ti h'Ānanda, dhammādāsaŋ nāma dhamma-pariyāyaɱ desissāmi.|| ||</p>

					<p class="f4">Yena samannāgato ariya-sāvako ākaŋkha-māno attanā va attānaɱ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sot'āpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'|| ||</p>

					<p class="f4">Katamo ca so Ānanda, dhammādāso dhamma-pariyāyo yena samannāgato ariya-sāvako ākaŋkha-māno attanāva attānaɱ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sot'āpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'?|| ||</p>

					<p class="f4">Idh'Ānanda, ariya-sāvako buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaɱ veditabbo viññūhī' ti.|| ||</p>

					<p class="f4">Saŋghe avecca pasādena samannāgato hoti:|| ||</p>

					<p class="f4">'Su-paṭi-panno Bhagavato sāvaka-saŋgho,||<br />
					uju-paṭi-panno Bhagavato sāvaka-saŋgho,||<br />
					ñāya-paṭi-panno Bhagavato sāvaka-saŋgho,||<br />
					sāmīci-paṭi-panno Bhagavato sāvaka-saŋgho,||<br />
					yad idaɱ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saŋgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraɱ puññakettaɱ lokassā' ti.|| ||</p>

					<p class="f4">Ariyakantehi sīlehi samannāgato hoti||<br />
					akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saŋvatta-nikehi.|| ||</p>

					<p class="f4">Ayaɱ kho so Ānanda, dhammādāso dhamma-pariyāyo yena samannāgato ariya-sāvako ākaŋkha-māno attanāva attānaɱ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniko||<br />
					khīṇa-petti-visayo||<br />
					khīṇā-pāya-duggati-vipāto.|| ||</p>

					<p class="f4">Sot'āpanno'ham asmi||<br />
					avinipāta-dhammo||<br />
					niyato||<br />
					sambodhi-parāyano'" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>