<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya V: Maha Vagga; Chapter 45: Magga Samyutta, Sutta 34. The Buddha teaches the bhikkhus the way to going beyond." />
<title>SN 5 45 34: Pāraŋgama Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					5. Mahā-Vagga<br />
					45. Magga Saɱyutta<br />
					4. Paṭipatti Vagga</h4>

					<h4 class="ctr"><a href="../../../../backmatter/indexes/sutta/sn/05_mv/idx_45_maggasamyutta.htm#p34">Sutta 34</a></h4>

					<h1>Pāraŋgama Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.45.034.wood.pts.htm#p1">pts</a>][<a href="../../../../dhamma-vinaya/wp/sn/05_mv/sn05.45.034.bodh.wp.htm#p1">bodh</a>]</span> Evam me sutaɱ:|| ||</p>

					<p class="f4">Ekaɱ samayam Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Aṭṭh'ime bhikkhave, dhammā||<br />
					bhāvitā||<br />
					bahulī-katā||<br />
					apārā pāraŋgamanāya saŋvattanti.|| ||</p>

					<p class="f4">Katame aṭṭha?|| ||</p>

					<p class="f4">Seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saŋkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">Ime kho bhikkhave, aṭṭha dhammā||<br />
					bhāvitā||<br />
					bahulī-katā||<br />
					apārā pāraŋgamanāya saŋvattantī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idam avoca Bhagavā.|| ||</p>

					<p class="f4">Idaɱ vatvā Sugato athāparaɱ etad avoca Satthā:|| ||</p>

					      <p class="f4 in2">Appakā te manussesu ye janā pāragāmino,||<br />
							Athāyaɱ itarā pajā tīram evānudhāvati.|| ||</p>

					      <p class="f4 in2">Ye ca kho sammad akkhāte dhamme dhamm-ā-nuvattino,||<br />
							Te janā pāram essanti maccudheyyaɱ suduttaraɱ.|| ||</p>

					      <p class="f4 in2">Kaṇhaɱ dhammaɱ vippahāya sukkaɱ bhāvetha paṇḍito,||<br />
							Okā anokaɱ āgamma viveke yattha dūramaɱ.|| ||</p>

					      <p class="f4 in2">Tatr-ā-bhiratim iccheyya hitvā kāme akiñ cano,||<br />
							Pariyodapeyya attānaɱ citta-klesehi paṇḍito.|| ||</p>

					      <p class="f4 in2">Yesaŋ sambodhiaŋgesu sammā cittaɱ subhāvitaɱ,||<br />
							Ādāna-paṭinissagge anupādāya ye ratā||<br />
							Khīṇ'āsavā jutīmanto te loke parinibbutā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>