<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 5: Maha Vagga; Samyutta 55: Sot'āpatti Samyutta; Sutta 29. The Buddha gives a number of bhikkhus a complete course in attaining Stream-entry." />
<title>SN 5 55 29: Bhaya or Bhikkhu Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					5. Mahā-Vagga<br />
					55. Sot'Āpatti Saṃyutta<br />
					3. Saraṇāni (or Sarakāni) Vagga</i></h4>

					<h4 class="ctr"><a href="../../../../backmatter/indexes/sutta/sn/05_mv/idx_55_sotapattisamyutta.htm#p29">Sutta 29</a></h4>

					<h1>Bhaya or Bhikkhu Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg389"><span class="f2 g"><b>[389]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/05_mv/sn05.55.029.wood.pts.htm#p1">pts</a>]</span> Evam me sutaṃ:</p>

					<p class="f4">Ekaṃ samayam Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho sambahula bhikkhū yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho bhikkhū Bhagavā etad avoca:|| ||</p>

					<p class="f4">"Yato kho bhikkhave ariya-sāvakassa pañca bhayāni verāni vūpasantāni ca honti,||<br />
					catūhi ca sotipattiyaṅgehi samannāgato hoti,||<br />
					ariyo c'assa ñāyo paññāya su-diṭṭho hoti suppaṭi-viddho||<br />
					so ākaṅkha-māno attanā va attāṇaṃ vyākareyya:|| ||</p>

					<p class="f4">'Khīṇa-Nirayo'mhi||<br />
					khīṇa-tiracchāna-yoniyo||<br />
					khīṇa-petti-visayo||<br />
					khīṇā-pāyaduggativinipāto,||<br />
					Sotāpanno'ham asmi||<br />
					avinipāta-dhammo||<br />
					niyato||<br />
					sambodhi-parāyaṇo'.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamāni pañca bhayāni verāni vūpasantāni honti?|| ||</p>

					<p class="f4">Yaṃ bhikkhave, pāṇ-ā-tipātī pāṇ-ā-tipāta-paccayā diṭṭha-dhammikam pi bhayaṃ veraṃ pasavati,||<br />
					samparāyikam pi bhayaṃ veraṃ pasavati,||<br />
					ceta-sikam pi dukkhaṃ domanassaṃ paṭisaṃvediyati,||<br />
					pāṇ-ā-tipātā paṭiviratassa evan taṃ bhayaṃ veraṃ vūpasannaṃ hoti.|| ||</p>

					<p class="ctr c">&#9632;</p>

					<p class="f4">Yaṃ bhikkhave, adinn'ādāyī||<br />
					adinn'ādāna-paccayā diṭṭha-dhammikam pi bhayaṃ veraṃ pasavati,||<br />
					samparāyikam pi bhayaṃ veraṃ pasavati,||<br />
					ceta-sikam pi dukkhaṃ domanassaṃ paṭisaṃvediyati,||<br />
					adinn'ādānā paṭiviratassa etaṃ bhayaṃ veraṃ vūpasannaṃ hoti.|| ||</p>

					<p class="ctr c">&#9632;</p>

					<p class="f4">Yaṃ bhikkhave, kāmesu micchā-cārī||<br />
					kāmesu micchā-cārapaccayā diṭṭha-dhammikam pi bhayaṃ veraṃ pasavati,||<br />
					samparāyikam pi bhayaṃ veraṃ pasavati,||<br />
					ceta-sikam pi dukkhaṃ domanassaṃ paṭisaṃvediyati,||<br />
					kāmesu micchā-cārā paṭiviratassa etaṃ bhayaṃ veraṃ vūpasannaṃ hoti.|| ||</p>

					<p class="ctr c">&#9632;</p>

					<p class="f4">Yaṃ bhikkhave, musā-vādī||<br />
					musā-vāda-paccayā diṭṭha-dhammikam pi bhayaṃ veraṃ pasavati,||<br />
					samparāyikam pi bhayaṃ veraṃ pasavati,||<br />
					ceta-sikam pi dukkhaṃ domanassaṃ paṭisaṃvediyati,||<br />
					musā-vādā paṭiviratassa etaṃ bhayaṃ veraṃ vūpasannaṃ hoti.|| ||</p>

					<p class="ctr c">&#9632;</p>

					<p class="f4">Yaṃ bhikkhave, surā-mera-yamajja-pamā-daṭṭhāyi||<br />
					surā-mera-yamajja-pamā-daṭṭhāna-paccayā diṭṭha-dhammikam pi bhayaṃ veraṃ pasavati,||<br />
					samparāyikam pi bhayaṃ veraṃ pasavati,||<br />
					ceta-sikam pi dukkhaṃ domanassaṃ paṭisaṃvediyati,||<br />
					surā-mera-yamajja-pamā-daṭṭhānā paṭiviratassa evan taṃ bhayaṃ veraṃ vūpasannaṃ hoti.|| ||</p>

					<p class="f4">Imāni pañca bhayāni verāni vūpasantāni honti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamehi catūhi sot'āpattiyaṅgehi samannāgato hoti?|| ||</p>

					<p class="f4">Idha bhikkhave, ariya-sāvako Buddhe avecca pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidu||<br />
					anuttaro purisa-damma-sārathī||<br />
					Satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="ctr c">&#9632;</p>

					<p class="f4">Dhamme avecca pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="ctr c">&#9632;</p>

					<p class="f4">Saṅghe avecca pasādena samannāgato hoti:|| ||</p>

					<p class="f4">'Su-paṭipanno Bhagavato sāvaka-saṅgho,||<br />
					uju-paṭipanno Bhagavato sāvaka-saṅgho,||<br />
					ñāya-paṭipanno Bhagavato sāvaka-saṅgho,||<br />
					sāmīci-paṭipanno Bhagavato sāvaka-saṅgho,||<br />
					yad idaṃ cattāri purisa-yugāni||<br />
					aṭṭhapurisa-puggalā,||<br />
					esa Bhagavato sāvaka-saṅgho.|| ||</p>

					<p class="f4">Āhuneyyo||<br />
					pāhuneyyo||<br />
					dakkhiṇeyyo||<br />
					añjali-karaṇīyo||<br />
					anuttaraṃ puññakettaṃ lokassā' ti.|| ||</p>

					<p class="ctr c">&#9632;</p>

					<p class="f4">Ariya-kantehi sīlehi samannāgato hoti:|| ||</p>

					<p class="f4">Akhaṇḍehi||<br />
					acchiddehi||<br />
					asabalehi||<br />
					akammāsehi||<br />
					bhujissehi||<br />
					viññ'uppasatthehi||<br />
					aparām-aṭṭhehi||<br />
					samādhi-saṃvaṭṭa-nikehi.|| ||</p>

					<p class="f4">Imehi catūhi sot'āpattiyaṅgehi samannāgato hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamo c'assa ariyo ñāyo paññāya su-diṭṭho hoti suppaṭi-viddho?|| ||</p>

					<p class="f4">Idha bhikkhave, ariya-sāvako paṭicca-samuppādaṃ yeva sādhukaṃ yoniso mana-sikaroti:|| ||</p>

					<p class="f4">"Iti imasmiṃ sati idaṃ hoti,||<br />
					imassuppādā idaṃ uppajjati,|| ||</p>

					<p class="f4">iti imasmiṃ asati idaṃ na hoti,||<br />
					imassa nirodhā idaṃ nirujjhati.|| ||</p>

					<p class="f4">Yad idaṃ:|| ||</p>

					<p class="f4">Avijjā-paccayā saṅkhārā,||<br />
					saṅkhāra-paccayā viññāṇaṃ,||<br />
					viññāṇa-paccayā nāma-rūpaṃ||<br />
					nāma-rūpa-paccayā saḷāyatanaṃ,||<br />
					saḷāyatana-paccayā phasso,||<br />
					phassa-paccayā vedanā,||<br />
					vedanā paccayā taṇhā,||<br />
					taṇhā paccayā upādānaṃ,||<br />
					upādāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaṃ||<br />
					soka parideva||<br />
					dukkha-domanass'upāyāsā||<br />
					sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">Avijjāya tv'eva asesa-virāga-nirodhā saṅkhāra-nirodho,||<br />
					saṅkhāra-nirodhā viññāṇa-nirodho||<br />
					viññāṇa-nirodhā nāma-rūpa-nirodhā,||<br />
					nimarūpa-nirodhā saḷāyatana-nirodhā,||<br />
					saḷāyatana-nirodhā phassa-nirodhā,||<br />
					phassa-nirodhā vedanā-nirodho,||<br />
					vedanā-nirodhā taṇhā-nirodho,||<br />
					taṇhā-nirodhā upādāna-nirodho,||<br />
					upādāna-nirodhā bhava-nirodho,||<br />
					bhava-nirodhā jāti-nirodho,||<br />
					jāti-nirodhā jarā-maraṇaṃ soka-parideva dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hotī" ti.|| ||</p>

					<p class="f4">Ayam assa ariyo ñāyo paññāya su-diṭṭho hoti suppaṭi-viddho.|| ||</p>

					<p class="f4">Yato kho bhikkhave, ariya-sāvakassa imāni pañca bhayāni verāni vūpasantāni honti,||<br />
					imehi catūhi sotipattiyaṅgehi samannāgato hoti||<br />
					ayam cassa ariyo ñāyo paññāya su-diṭṭho hoti suppaṭi-viddho||<br />
					so ākaṅkha-māno attanā va attāṇaṃ vyākareyya:|| ||</p>

					<p class="f4">'Khīṇa-Nirayo mhi||<br />
					khīṇa-tiracchāna-yoniyo||<br />
					khīṇa-petti-visayo||<br />
					khīṇā-pāyaduggativinipāto,||<br />
					Sotāpanno'ham asmi||<br />
					avinipāta-dhammo||<br />
					niyato||<br />
					sambodhi-parāyaṇo'.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>