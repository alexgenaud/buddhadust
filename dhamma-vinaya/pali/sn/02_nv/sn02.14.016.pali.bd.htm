<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 2. Nidana Vagga, (3) 14. Dhatu Samyutta, Sutta 16. The Buddha points out that just as muck blends with muck and milk blends with milk in the past, the future and the present beings gather together in groups based on similarities in their beliefs." />
<title>SN 2 14.16: Sagatha Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikaya<br />
					Nidāna Vagga<br />
					14. Dhatu Saɱyutta</h4>

					<h4 class="ctr"><a href="../../../../backmatter/indexes/sutta/sn/02_nv/idx_14_dhatusamyutta.htm#p16">Sutta 16</a></h4>

					<h1>Sagātha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.14.016.rhyc.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Dhātusova bhikkhave, sattā saɱsandanti samenti.|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandanti samenti.|| ||</p>

					<p class="f4">3. Atītam pi bhikkhave, addhānaɱ dhātuso va sattā saɱsandiɱsu samiɱsu.|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandiɱsu samiɱsu.|| ||</p>

					<p class="f4">4. Anāgatam pi bhikkhave addhānaɱ dhātuso va sattā saɱsandissanti samessanti:|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandissanti samessanti.|| ||</p>

					<p class="f4">5. Etarahi pi bhikkhave, paccuppannaɱ addhānaɱ dhātuso va sattā saɱsandanti samenti.|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandanti samenti.|| ||</p>

					<p class="f4">6. Seyyathā pi bhikkhave, pi gūtho gūthena saɱsandati sameti.|| ||</p>

					<p class="f4">Muttaɱ muttena saɱsandati sameti.|| ||</p>

					<p class="f4">Khelo khelena saɱsandati sameti.|| ||</p>

					<p class="f4">Pubbo pubbena saɱsandati sameti.|| ||</p>

					<p class="f4">Lohitaɱ lohitena saɱsandati sameti.|| ||</p>

					<p class="f4">Evam eva kho bhikkhave, dhātuso va sattā saɱsandanti samenti:|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandanti samenti.|| ||</p>

					<p class="f4">7. Atītampi bhikkhave, addhānaɱ dhātuso va sattā saɱsandiɱsu samiɱsu:|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandiɱsu samiɱsu.|| ||</p>

					<p class="f4">8. Anāgatam pi bhikkhave, addhānaɱ dhātuso va sattā saɱsandissanti samessanti:|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandissanti samessanti.|| ||</p>

					<p class="f4">9. Etarahi pi bhikkhave, paccuppannaɱ addhānaɱ dhātuso va sattā saɱsandanti samenti:|| ||</p>

					<p class="f4">Hīn-ā-dhimuttikā hīn-ā-dhimuttikehi saddhiɱ saɱsandanti samenti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><a id="pg158"><span class="f2 g"><b>[158]</b></span></a> 10. Dhātuso va bhikkhave, sattā saɱsandanti samenti:|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandanti samenti.|| ||</p>

					<p class="f4">11. Atītam pi bhikkhave, addhānaɱ dhātuso va sattā saɱsandiɱsu samiɱsu:|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandiɱsu samiɱsu.|| ||</p>

					<p class="f4">12. Anāgatam pi bhikkhave, addhānaɱ dhātuso va sattā saɱsandissanti samessanti.|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandissanti samessanti.|| ||</p>

					<p class="f4">13. Etarahi pi bhikkhave, paccuppannaɱ addhānaɱ dhātuso va sattā saɱsandanti samenti:|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandanti samenti.|| ||</p>

					<p class="f4">14. Seyyathā pi bhikkhave, khīraɱ khīrena saɱsandati sameti.|| ||</p>

					<p class="f4">Telaɱ telena saɱsandati sameti.|| ||</p>

					<p class="f4">Sappi sappinā saɱsandati sameti.|| ||</p>

					<p class="f4">Madhu madhunā saɱsandati sameti.|| ||</p>

					<p class="f4">Phāṇitaɱ phāṇitena saɱsandati sameti.|| ||</p>

					<p class="f4">Evam eva kho bhikkhave, dhātuso va sattā saɱsandanti samenti:|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandanti samenti.|| ||</p>

					<p class="f4">15. Atītam pi bhikkhave, addhānaɱ dhātuso va sattā saɱsandiɱsu samiɱsu.|| ||</p>

					<p class="f4">16. Anāgatam pi bhikkhave, addhānaɱ dhātuso va sattā saɱsandissanti samessanti:|| ||</p>

					<p class="f4">17. Etarahi pi bhikkhave, paccuppannaɱ addhānaɱ dhātuso va sattā saɱsandanti samenti:|| ||</p>

					<p class="f4">Kalyāṇādhimuttikā kalyāṇādhimuttikehi saddhiɱ saɱsandanti samentī ti.|| ||</p>

					<p class="f4">18. Idam avoca Bhagavā.|| ||</p>

					<p class="f4">Idaɱ vatvā Sugato athāparaɱ etad avoca Satthā:</p>

					      <p class="f4 in2">Saɱsaggā vanatho jāto||<br />
							asaŋsaggena chijjati,||<br />
							parittaɱ dārum āruyha||<br />
							yathā sīde mahaṇṇave</p>

							<p class="f4 in2">Evaɱ kusītam āgamma||<br />
							sādhujīvī pi sīdati,||<br />
							tasmā taɱ parivajjeyya||<br />
							kusītaɱ hīnavīriyaɱ,|| ||</p>

							<p class="f4">Pavivittehi ariyehi||<br />
							pahit'attehi jhāyihi,||<br />
							niccaɱ āraddha-viriyehi||<br />
							paṇḍitehi sahāvaseti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>