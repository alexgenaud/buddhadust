<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 2. Nidana Vagga, 14 Dhatu Samyutta, Sutta 9. The diversity of data results in the reproduction of the diversity of perceptions, the diversity of perceptions results in the reproduction of the diversity of principles, the diversity of principles results in the reproduction of the diversity of impacts, the diversity of impacts results in the reproduction of the diversity of sensations, the diversity of sensations results in the reproduction of the diversity of wishes, the diversity of wishes results in the reproduction of the diversity of passions, the diversity of passions results in the reproduction of the diversity of quests, the diversity of quests results in the reproduction of the diversity of gains." />
<title>SN 2 14.9: Paṭhama Phassa [Lābha-Nānatta] Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					II. Nidāna Vagga<br />
					14. Dhātu-Saɱyuttaɱ<br />
					I. Nānatta Vagga Paṭhama<br />
					1. Bāhira-Pañcakaɱ</h4>

					<h4 class="ctr"><a href="../../../../backmatter/indexes/sutta/sn/02_nv/idx_14_dhatusamyutta.htm#p9">Sutta 9</a></h4>

					<h1>Paṭhama Phassa [Lābha-Nānatta] Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg146"><span class="f2 g"><b>[146]</b></span></a></p>

					<p class="f4"><span class="f3">[<a id="p1">1</a>]</span> Evaɱ me sutaɱ||<br />
					Ekaɱ samayaɱ Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">2. "Dhātu-nānattaɱ bhikkhave, paṭicca uppajjati saññā-nānattaɱ,||<br />
					saññā-nānattaɱ paṭicca uppajjati saɱkappa-nānattaɱ,||<br />
					saɱkappa-nānattaɱ paṭicca uppajjati phassa-nānattaɱ,||<br />
					phassa-nānattaɱ paṭicca uppajjati vedanā-nānattaɱ,||<br />
					vedanā-nānattaɱ paṭicca uppajjati chanda-nānattaɱ,||<br />
					chanda-nānattaɱ paṭicca uppajjati pariḷāhā-nānattaɱ,||<br />
					pariḷāha-nānattaɱ paṭicca uppajjati pariyesanā-nānattaɱ,||<br />
					pariyesanā-nānattaɱ paṭicca uppajjati lābha-nānattaɱ.|| ||</p>

					<p class="f4">3. Katamañ ca bhikkhave, dhātu-nānattaɱ?|| ||</p>

					<p class="f4">Rūpa-dhātu,||<br />
					sadda-dhātu,||<br />
					gandha-dhātu,||<br />
					rasa-dhātu,||<br />
					phoṭṭhabba-dhātu,||<br />
					dhamma-dhātu,||<br />
					mano-viññāṇa-dhātu.|| ||</p>

					<p class="f4">Idaɱ vuccati bhikkhave dhātu-nānattaɱ.|| ||</p>

					<p class="f4">4. Kathañ ca bhikkhave, dhātu-nānattaɱ paṭicca uppaj- <a id="pg147"><span class="f2 g"><b>[147]</b></span></a> jati saññā-nānattaɱ,||<br />
					saññā-nānattaɱ paṭicca uppajjati saɱkappa-nānattaɱ,||<br />
					saɱkappa-nānattaɱ paṭicca uppajjati phassa-nānattaɱ,||<br />
					phassa-nānattaɱ paṭicca uppajjati vedanā-nānattaɱ,||<br />
					vedanā-nānattaɱ paṭicca uppajjati chanda-nānattaɱ,||<br />
					chanda-nānattaɱ paṭicca uppajjati pariḷāhā-nānattaɱ,||<br />
					pariḷāha-nānattaɱ paṭicca uppajjati pariyesanā-nānattaɱ,||<br />
					pariyesanā-nānattaɱ paṭicca uppajjati lābha-nānattaɱ?|| ||</p>

					<p class="f4">5. Rūpa-dhātuɱ bhikkhave, paṭicca uppajjati rūpa-saññā,||<br />
					rūpa-saññaɱ paṭicca uppajjati rūpa-saɱkappo,||<br />
					rūpa-saɱkappaɱ paṭicca uppajjati rūpa-samphasso,||<br />
					rūpa-samphassaɱ paṭicca uppajjati rūpa-samphassajā vedanā,||<br />
					rūpa-samphassajaɱ vedanaɱ paṭicca uppajjati rūpa-c-chando,||<br />
					rūpa-c-chandaɱ paṭicca uppajjati rūpa-pariḷāho,||<br />
					rūpa-pariḷāhaɱ paṭicca uppajjati rūpa-pariyesanā,||<br />
					rūpa-pariyesanaɱ paṭicca uppajjati rūpa-lābho.|| ||</p>

					<p class="f4">6. Sadda-dhātuɱ bhikkhave, paṭicca uppajjati sadda-saññā,||<br />
					sadda-saññaɱ paṭicca uppajjati sadda-saɱkappo,||<br />
					sadda-saɱkappaɱ paṭicca uppajjati sadda-samphasso,||<br />
					sadda-samphassaɱ paṭicca uppajjati sadda-samphassajā vedanā,||<br />
					sadda-samphassajaɱ vedanaɱ paṭicca uppajjati sadda-c-chando,||<br />
					sadda-c-chandaɱ paṭicca uppajjati sadda-pariḷāho,||<br />
					sadda-pariḷāhaɱ paṭicca uppajjati sadda-pariyesanā,||<br />
					sadda-pariyesanaɱ paṭicca uppajjati saddalābho.|| ||</p>

					<p class="f4">7. Gandha-dhātuɱ bhikkhave, paṭicca uppajjati gandha-saññā,||<br />
					gandha-saññaɱ paṭicca uppajjati gandha-saɱkappo,||<br />
					gandha-saɱkappaɱ paṭicca uppajjati gandha-samphasso,||<br />
					gandha-samphassaɱ paṭicca uppajjati gandha-samphassajā vedanā,||<br />
					gandha-samphassajaɱ vedanaɱ paṭicca uppajjati gandha-c-chando,||<br />
					gandha-c-chandaɱ paṭicca uppajjati gandha-pariḷāho,||<br />
					gandha-pariḷāhaɱ paṭicca uppajjati gandha-pariyesanā,||<br />
					gandha-pariyesanaɱ paṭicca uppajjati gandha-lābho.|| ||</p>

					<p class="f4">8. Rasa-dhātuɱ bhikkhave, paṭicca uppajjati rasa-saññā,||<br />
					rasa-saññaɱ paṭicca uppajjati rasa-saɱkappo,||<br />
					rasa-saɱkappaɱ paṭicca uppajjati rasa-samphasso,||<br />
					rasa-samphassaɱ paṭicca uppajjati rasa-samphassajā vedanā,||<br />
					rasa-samphassajaɱ vedanaɱ paṭicca uppajjati rasa-c-chando,||<br />
					rasa-c-chandaɱ paṭicca uppajjati rasa-pariḷāho,||<br />
					rasa-pariḷāhaɱ paṭicca uppajjati rasa-pariyesanā,||<br />
					rasa-pariyesanaɱ paṭicca uppajjati rasa-lābho.|| ||</p>

					<p class="f4">9. Phoṭṭhabba-dhātuɱ bhikkhave, paṭicca uppajjati phoṭṭhabba-saññā,||<br />
					phoṭṭhabba-saññaɱ paṭicca uppajjati phoṭṭhabba-saɱkappo,||<br />
					phoṭṭhabba-saɱkappaɱ paṭicca uppajjati phoṭṭhabba-samphasso,||<br />
					phoṭṭhabba-samphassaɱ paṭicca uppajjati phoṭṭhabba-samphassajā vedanā,||<br />
					phoṭṭhabba-samphassajaɱ vedanaɱ paṭicca uppajjati phoṭṭhabba-c-chando,||<br />
					phoṭṭhabba-c-chandaɱ paṭicca uppajjati phoṭṭhabba-pariḷāho,||<br />
					phoṭṭhabba-pariḷāhaɱ paṭicca uppajjati phoṭṭhabba-pariyesanā,||<br />
					phoṭṭhabba-pariyesanaɱ paṭicca uppajjati phoṭṭhabba-lābho.|| ||</p>

					<p class="f4">10. Dhamma-dhātuɱ bhikkhave, paṭicca uppajjati dhamma-saññā,||<br />
					dhamma-saññaɱ paṭicca uppajjati dhamma-saɱkappo,||<br />
					dhamma-saɱkappaɱ paṭicca uppajjati dhamma-samphasso,||<br />
					dhamma-samphassaɱ paṭicca uppajjati dhamma-samphassajā vedanā,||<br />
					dhamma-samphassajā vedanaɱ paṭicca uppajjati dhamma-c-chando,||<br />
					dhamma-c-chandaɱ paṭicca uppajjati dhamma-pariḷāho,||<br />
					dhamma-pariḷāhaɱ paṭicca uppajjati dhamma-pariyesanā,||<br />
					dhamma-pariyesanaɱ paṭicca uppajjati dhamma-lābho.|| ||</p>

					<p class="f4">11. Evaɱ kho bhikkhave, dhātu-nānattaɱ paṭicca uppajjati saññā-nānattaɱ,||<br />
					saññā-nānattaɱ paṭicca uppajjati saɱkappa-nānattaɱ,||<br />
					saɱkappa-nānattaɱ paṭicca uppajjati phassa-nānattaɱ,||<br />
					phassa-nānattaɱ paṭicca uppajjati vedanā-nānattaɱ,||<br />
					vedanā-nānattaɱ paṭicca uppajjati chanda-nānattaɱ,||<br />
					chanda-nānattaɱ paṭicca uppajjati pariḷāhā-nānattaɱ,||<br />
					pariḷāha-nānattaɱ paṭicca uppajjati pariyesanā-nānattaɱ,||<br />
					pariyesanā-nānattaɱ paṭicca uppajjati lābha-nānattaɱ" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>