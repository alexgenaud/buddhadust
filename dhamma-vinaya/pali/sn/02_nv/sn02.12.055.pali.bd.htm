<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 6. Rukkha Vagga), Sutta 55. The Buddha likens the prospects for continued growth for one who delights in contimplation of whatever is included under the heading of fuel to the condition of a great tree with healthy roots sucking up it's nourishment." />
<title>SN 2 12 55: Mahā Rukkha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saṃyutta Nikāya<br />
					II. Nidāna Vagga<br />
					12. Nidāna Saṃyutta<br />
					6. Rukkha Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p55">Sutta 55</a></h4>

					<h1>Mahā Rukkha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg87"><span class="f2 g"><b>[87]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.055.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.12.055.bodh.wp.htm#p1">bodh</a>][<a href="../../../../dhamma-vinaya/ati/sn/02_nv/sn02.12.055.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuṃ|| ||</p>

					<p class="f4">3. Bhagavā etad avoca:|| ||</p>

					<p class="f4">"Upādānīyesu bhikkhave,||<br />
					dhammesu assādānupassino viharato taṇhā pavaḍḍhati.|| ||</p>

					<p class="f4">Taṇhā-paccayā upādānaṃ.|| ||</p>

					<p class="f4">Upādāna-paccayā bhavo.|| ||</p>

					<p class="f4">Bhava-paccayā jāti.|| ||</p>

					<p class="f4">Jāti-paccayā jarā-maraṇaṃ||<br />
					soka-parideva-dukkha-domanass-upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">Seyyathā pi bhikkhave, mahārukkho,||<br />
					tassa yāni c'eva mūlāni adhogamāni yāni ca tiriyaṅgamāni,||<br />
					sabbāni tāni uddhaṃ ojaṃ abhiharanti.|| ||</p>

					<p class="f4">Evaṃ hi so bhikkhave mahārukkho tadāhāro tadūpādāno ciraṃ dīgham addhānaṃ tiṭṭheyya.|| ||</p>

					<p class="f4">Evam eva kho bhikkhave,||<br />
					upādānīyesu dhammesu assādānupassino viharato taṇhā pavaḍḍhati.|| ||</p>

					<p class="f4">Taṇhā-paccayā upādānaṃ.|| ||</p>

					<p class="f4">Upādāna-paccayā bhavo.|| ||</p>

					<p class="f4">Bhava-paccayā jāti.|| ||</p>

					<p class="f4">Jāti-paccayā jarā-maraṇaṃ,||<br />
					soka-parideva-dukkha-domanass-upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><a id="pg88"><span class="f2 g"><b>[88]</b></span></a> Upādānīyesu bhikkhave,||<br />
					dhammesu ādīnavānupassino viharato taṇhā nirujjhati.|| ||</p>

					<p class="f4">Taṇhā-nirodhā upādāna-nirodho.|| ||</p>

					<p class="f4">Upādā-nanirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-maraṇaṃ,||<br />
					soka-parideva-dukkha-domanass-upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="f4">Seyyathā pi bhikkhave, mahārukkho,||<br />
					atha puriso āgaccheyya kuddāla-piṭakaṃ ādāya||<br />
					so taṃ rukkhaṃ mūle chindeyya||<br />
					mūle chetvā paliṃ khaṇeyya||<br />
					paliṃ khaṇitvā mūlāni uddhareyya antamaso usīranāḷamattānipi,||<br />
					so taṃ rukkhaṃ khaṇḍākhaṇḍikaṃ chindeyya||<br />
					khaṇḍākhaṇḍikaṃ chetvā phāleyya||<br />
					phāletvā sakalikaṃ sakalikaṃ kareyya||<br />
					sakalikaṃ sakalikaṃ karitvā vāt'ātape visoseyya,||<br />
					vāt'ātape visosetvā agginā ḍaheyya||<br />
					agginā ḍahetvā masiṃ kareyya||<br />
					masiṃ karitvā mahāvāte vā opuneyya||<br />
					nadiyā vā sīgha-sotāya pavāheyya.|| ||</p>

					<p class="f4">Evaṃ hi so bhikkhave mahārukkho ucchinnanamūlo assa||<br />
					tālā-vatthu-kato anabhāva-kato āyatiṃ anuppāda-dhammo.|| ||</p>

					<p class="f4">Evam eva kho bhikkhave,||<br />
					upādānīyesu dhammesu ādīnavānupassino viharato taṇhā nirujjhati.|| ||</p>

					<p class="f4">Taṇhā-nirodhā upādāna-nirodho.|| ||</p>

					<p class="f4">Upādāna-nirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-maraṇaṃ,||<br />
					soka-parideva-dukkha-domanass-upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hotī" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>