<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 16: Kassapa Samyuttam), Sutta 6. The Buddha rebukes two bhikkhus who have been one-upping each other." />
<title>SN 2 16:6: Paṭhama Ovāda Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					II. Nidāna Vagga<br />
					16. Kassapa Saɱyutta</h4>

					<h4 class="ctr"><a href="../../../../backmatter/indexes/sutta/sn/02_nv/idx_16_kassapasamyutta.htm#p6">Sutta 6</a></h4>

					<h1>Paṭhama Ovāda Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg203"><span class="f2 g"><b>[203]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.16.006.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.16.006.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati veluvane kalandaka nivāpe.|| ||</p>

					<p class="f4">Atha kho āyasmā Mahā-Kassapo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho āyasmantaɱ Mahā Kassapaɱ Bhagavā etad avoca:|| ||</p>

					<p class="f4">"Ovada Kassapa, bhikkhū.|| ||</p>

					<p class="f4">Karohi Kassapa, bhikkhūnaɱ dhammikathaɱ.|| ||</p>

					<p class="f4">Ahaɱ vā <a id="pg204"><span class="f2 g"><b>[204]</b></span></a> Kassapa, bhikkhū ovadeyyaɱ tvaɱ vā,||<br />
					ahaɱ vā bhikkhūnaɱ dhammikathaɱ kareyyaɱ tvaɱ vā" ti.|| ||</p>

					<p class="f4">"Dubbacā kho bhante etarahi bhikkhū dovacassa-karaṇehi dhammehi samannāgatā,||<br />
					akkhamā,||<br />
					appada-k-khiṇaggāhino anusāsaniɱ.|| ||</p>

					<p class="f4">Idh'āhaɱ bhante, addasaŋ Bhaṇḍuñ ca nāma bhikkhuɱ||<br />
					Ānandassa saddhi-vihāriɱ,||<br />
					Ābhiñjikañ ca nāma bhikkhuɱ||<br />
					Anuruddhassa saddhi-vihāriɱ,||<br />
					añña-maññaɱsu tena accāvadante:|| ||</p>

					<p class="f4">'Ehi bhikkhu,||<br />
					ko bahutaraɱ bhāsissa' ti,||<br />
					'ko sundarataraɱ bhāsissa' ti,||<br />
					'ko cīrataraɱ bhāsissatī' ti".|| ||</p>

					<p class="f4">Atha kho Bhagavā aññataraɱ bhikkhuɱ āmantesi:|| ||</p>

					<p class="f4">"Ehi tvaɱ bhikkhu,||<br />
					mama vacanena Bhaṇḍuñ ca bhikkhuɱ||<br />
					Ānandassa saddhiɱ vihāriɱ,||<br />
					Ābhiñjikañ ca bhikkhuɱ||<br />
					Anuruddhassa saddhiɱ vihāriɱ||<br />
					āmantehi 'Satthā āyasmante āmantetī'" ti.|| ||</p>

					<p class="f4">"Evaɱ bhante" ti kho so bhikkhū Bhagavato paṭissutvā yena te bhikkhū ten'upasankami.|| ||</p>

					<p class="f4">Upasaŋkamitvā te bhikkhū etad avoca:|| ||</p>

					<p class="f4">"Satthā āyasmante āmantetī" ti.|| ||</p>

					<p class="f4">"Evam āvuso" ti kho te bhikkhū tassa bhikkhuno paṭissutvā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinne kho pana te bhikkhū Bhagavā etad avoca:|| ||</p>

					<p class="f4">"Saccaɱ kira tumhe bhikkhave, añña-maññaɱ sutena accāvadatha,|| ||</p>

					<p class="f4">'Ehi bhikkhu,||<br />
					ko bahutaraɱ bhāsissa' ti,||<br />
					'ko sundarataraɱ bhāsissa' ti,||<br />
					'ko cīrataraɱ bhāsissatī' ti"?|| ||</p>

					<p class="f4">"Evaɱ bhante" ti.|| ||</p>

					<p class="f4">Kin nu kho me tumhe bhikkhave,||<br />
					evaɱ dhammaɱ desitaɱ ājānātha?|| ||</p>

					<p class="f4">"Etha tumhe bhikkhave,||<br />
					añña-maññasu tena accāvadatha:|| ||</p>

					<p class="f4">'Ehi bhikkhu,||<br />
					ko bahutaraɱ bhāsissati,||<br />
					ko sundarataraɱ bhāsissa ti,||<br />
					ko cirataraɱ bhāsissatī'" ti?|| ||</p>

					<p class="f4"><a id="pg205"><span class="f2 g"><b>[205]</b></span></a> No h'etaɱ bhante.|| ||</p>

					<p class="f4">No ce kira tumhe bhikkhave,||<br />
					evaɱ dhammaɱ desitaɱ ājānātha,||<br />
					atha kiñ carahi tumhe mogha-purisā,||<br />
					kiɱ jānantā||<br />
					kiɱ passantā||<br />
					evaɱ svākkhāte Dhamma-Vinaye pabba-jitā samānā añña-maññasu tena accāvadatha:|| ||</p>

					<p class="f4">'Ehi bhikkhu,||<br />
					ko bahutaraɱ bhāsissati,||<br />
					ko sundarataraɱ bhāsissa ti,||<br />
					ko cirataraɱ bhāsissatī'" ti.|| ||</p>

					<p class="f4">Atha kho te bhikkhū Bhagavato pādesu sirasā nipatitvā Bhagavantaɱ etad avocuɱ:|| ||</p>

					<p class="f4">"Accayo no bhante, accagamā||<br />
					yathā bāle,||<br />
					yathā mūḷhe,||<br />
					yathā akusale||<br />
					ye mayaɱ evaɱ svākkhāte Dhamma-Vinaye pabba-jitā samānā añña-maññasu tena accāvadimhā|| ||</p>

					<p class="f4">'Ehi bhikkhu,||<br />
					ko bahutaraɱ bhāsissati,||<br />
					ko sundarataraɱ bhāsissa ti,||<br />
					ko cirataraɱ bhāsissatī' ti.|| ||</p>

					<p class="f4">Tesanno bhante, Bhagavā accayaɱ accayato patigaṇhātu āyatiɱ saŋvarāyā" ti.|| ||</p>

					<p class="f4">Taggha tumhe bhikkhave, accayo accagamā,||<br />
					yathā bāle||<br />
					yathā mūḷhe||<br />
					yathā akusale,||<br />
					ye tumhe evaɱ svākkhāte Dhamma-Vinaye pabba-jitā samānā añña-maññasu tena accāvadittha:|| ||</p>

					<p class="f4">'Ehi bhikkhu,||<br />
					ko bahutaraɱ bhāsissati,||<br />
					ko sundarataraɱ bhāsissa ti,||<br />
					ko cirataraɱ bhāsissatī' ti.|| ||</p>

					<p class="f4">Yato ca kho tumhe bhikkhave, accayaɱ accayato disvā yathā-dhammaɱ paṭikarotha,||<br />
					taɱ vo mayaɱ accayaɱ paṭigaṇhāma.|| ||</p>

					<p class="f4">Vuddhi hesā bhikkhave,||<br />
					ariyassa vinaye yo accayaɱ accayato disvā yathā-dhammaɱ paṭikaroti,||<br />
					āyatiñ ca saŋvaraɱ āpajjatī" ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>