<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 4. Kalarakhattiyo Vagga), Sutta 32. Kalara in bringing Sāriputta the news that Moliya Phagguna has left the order discovers by Sāriputta's responses that Sāriputta has become Arahant. He reports this to the Buddha and the Buddha summons Sāriputta to question him about the manner of his declaration and questions him further asking him about the paticca samuppada." />
<title>SN 2 12 32: Kalara Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saɱyutta Nikāya<br />
					II. Nidāna Vagga<br />
					12. Nidāna Saɱyutta<br />
					4. Kaḷara-Khattiya Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p32">Sutta 32</a></h4>

					<h1>Kaḷāra Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg50"><span class="f2 g"><b>[50]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.032.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.12.032.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Sāvatthiyaɱ-|| ||</p>

					<p class="f4">2. Atha kho Kaḷārakhattiyo bhikkhu yen'āyasmā Sāriputto ten'upasankami.|| ||</p>

					<p class="f4">Upasaŋkamitvā āyasmatā Sāriputtena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">3. Eka-m-antaɱ nisinno kho Kaḷārakhattiyo bhikkhu āyasmantaɱ Sāriputtaɱ etad avoca:|| ||</p>

					<p class="f4">"Moliya Phagguṇo āvuso Sāriputta,<br />
					bhikkhu sikkhaɱ pacca-k-khāya hīnāyāvatto" ti.|| ||</p>

					<p class="f4">"Na hi nūna so āyasmā imasmiɱ Dhamma-Vinaye assāsam alatthā" ti.|| ||</p>

					<p class="f4">4. "Tena hāyasmā Sāriputto imasmiɱ Dhamma-Vinaye assāsaŋ patto" ti.|| ||</p>

					<p class="f4">"Na khvāhaɱ āvuso kaŋkhāmī" ti.|| ||</p>

					<p class="f4">5. "Āyatim pan'āvuso" ti?|| ||</p>

					<p class="f4">"Na khvāhaɱ āvuso, vicikicchāmī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">6. Atha kho Kaḷārakhattiyo bhikkhu uṭṭhāy āsanā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">7. Eka-m-antaɱ nisinno kho Kaḷārakhattiyo bhikkhu <a id="pg51"><span class="f2 g"><b>[51]</b></span></a> Bhagavantaɱ etad avoca:|| ||</p>

					<p class="f4">"Āyasmatā bhante, Sāriputtena aññā vyākatā:|| ||</p>

					<p class="f4">'Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā ti pajānāmī'" ti.|| ||</p>

					<p class="f4">8. Atha kho Bhagavā aññataraɱ bhikkhuɱ āmantesi:|| ||</p>

					<p class="f4">"Ehi tvaɱ bhikkhu mama vacanena Sāriputtaɱ āmantehi:|| ||</p>

					<p class="f4">'Satthā taɱ āvuso Sāriputta āmantetī' ti" ti.|| ||</p>

					<p class="f4">9. "Evaɱ bhante" ti||<br />
					kho so bhikkhu Bhagavato paṭissutvā yen'āyasmā Sāriputto ten'upasankami.|| ||</p>

					<p class="f4">Upasaŋkamitvā āyasmantaɱ Sāriputtaɱ etad avoca:|| ||</p>

					<p class="f4">"Satthā taɱ āvuso Sāriputta āmantetī" ti.|| ||</p>

					<p class="f4">10. "Evam āvuso" ti||<br />
					kho āyasmā Sāriputto tassa bhikkhuno paṭissutvā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">11. Eka-m-antaɱ nisinnaɱ kho āyasmantaɱ Sāriputtaɱ Bhagavā etad avoca:|| ||</p>

					<p class="f4">"Saccaɱ kira tayā Sāriputta,||<br />
					aññā vyākatā:|| ||</p>

					<p class="f4">'Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā ti pajānāmī'" ti?|| ||</p>

					<p class="f4">"Na kho bhante, etehi padehi||<br />
					etehi vyañjanehi||<br />
					attho vutto" ti.</p>

					<p class="f4">12. "Yena kenaci pi Sāriputta,||<br />
					pariyāyena kula-putto aññaɱ vyākaroti,||<br />
					atha kho vyākataɱ vyākato daṭṭhabban" ti.|| ||</p>

					<p class="f4">13. "Nanu aham pi bhante, evaɱ vadāmi:|| ||</p>

					<p class="f4">'Na kho bhante, etehi padehi||<br />
					etehi vyañjanehi||<br />
					attho vutto'" ti?|| ||</p>

					<p class="ctr c">&#9632;</p>

					<p class="f4">14. "Sace taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Kathaɱ jānatā pana tayā āvuso Sāriputta,||<br />
					kathaɱ passatā aññā vyākatā:|| ||</p>

					<p class="f4">"Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā ti pajānāmī"' ti?|| ||</p>

					<p class="f4">Evaɱ puṭṭho tvaɱ Sāriputta,||<br />
					kinti vyākareyyāsī" ti?|| ||</p>

					<p class="f4">15. "Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Kathaɱ jānatā pana tayā āvuso Sāriputta,||<br />
					kathaɱ passatā aññā vyākatā:|| ||</p>

					<p class="f4"><a id="pg52"><span class="f2 g"><b>[52]</b></span></a>"Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā ti pajānāmī"' ti?|| ||</p>

					<p class="f4">Evaɱ puṭṭhoham bhante||<br />
					evaɱ vyākareyyaɱ:|| ||</p>

					<p class="f4">16. "Yaɱ nidānā āvuso jāti,||<br />
					tassa nidānassa khayā khīṇasmiɱ khīṇam iti viditaɱ||<br />
					khīṇasmiɱ khīṇam iti viditvā:|| ||</p>

					<p class="f4">'Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā ti pajānāmī' ti.|| ||</p>

					<p class="f4">Evaɱ puṭṭhāham bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">17. "Sace pana taɱ Sāriputta,<br />
					evaɱ puccheyyuɱ:|| ||</p>

					<p class="f4">'Jāti pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Evaɱ puṭṭho tvaɱ Sāriputta,<br />
					kinti vyākareyyāsī" ti?|| ||</p>

					<p class="f4">18. "Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Jāti pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4">'Jāti kho āvuso,||<br />
					bhava-nidānā,||<br />
					bhava-samudayā,||<br />
					bhava-jātikā,||<br />
					bhava-pabhavā' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">19. Sace pana taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Bhavo pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Evaɱ puṭṭho tvaɱ Sāriputta,<br />
					kinti vyākareyyāsī" ti?|| ||</p>

					<p class="f4">20. "Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Bhavo pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Ti evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4">'Bhavo kho āvuso,||<br />
					upādāna-nidāno,||<br />
					upādāna-samudayo,||<br />
					upādāna-jātiko,||<br />
					upādāna-pabhavo' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">21. Sace pana taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Upādāna pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Evaɱ puṭṭho tvaɱ Sāriputta,<br />
					kinti vyākareyyāsī" ti?|| ||</p>

					<p class="f4">22."Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Upādāna pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Ti evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4">'Upādānaɱ kho āvuso,||<br />
					taṇhā nidānaɱ,||<br />
					taṇhā samudayaɱ,||<br />
					taṇhā jātikaɱ,||<br />
					taṇhā sambhavan' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">23. Sace pana taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Taṇhā pan'āvuso Sāriputta,<br />
					<a id="pg53"><span class="f2 g"><b>[53]</b></span></a>kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Evaɱ puṭṭho tvaɱ Sāriputta,<br />
					kinti vyākareyyāsī" ti?|| ||</p>

					<p class="f4">24. "Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Taṇhā pan'āvuso Sāriputta,<br />
					kiɱ nidānā||<br />
					kiɱ samudayā||<br />
					kiɱ jātikā?||<br />
					kiɱ pabhavā' ti?|| ||</p>

					<p class="f4">Ti evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4">'Taṇhā kho āvuso,||<br />
					vedanā-nidānaɱ,||<br />
					vedanā-samudayaɱ,||<br />
					vedanā-jātikaɱ,||<br />
					vedanā-pabhavan' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">25."Sace pana taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Kathaɱ jānato pana te āvuso Sāriputta,||<br />
					kathaɱ passato yā vedanā sunandī sā na upaṭṭhāsī' ti?|| ||</p>

					<p class="f4">Evaɱ puṭṭho tvaɱ Sāriputta,||<br />
					kinti vyākareyyāsī" ti?|| ||</p>

					<p class="f4">26. "Sace me bhante evaɱ puccheyyuɱ:|| ||</p>

					<p class="f4">'Kathaɱ jānato pana te āvuso Sāriputta,||<br />
					kathaɱ passato yā vedanā sunandī sā na upaṭṭhāsī' ti?|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4">27. 'Tisso kho imā āvuso vedanā.|| ||</p>

					<p class="f4">Katamā tisso?|| ||</p>

					<p class="f4">Sukhā vedanā||<br />
					dukkhā vedanā||<br />
					adukkha-m-asukhā vedanā.</p>

					<p class="f4">Imā kho āvuso, tisso vedanā aniccā.|| ||</p>

					<p class="f4">Yad aniccaɱ taɱ dukkhanti vidite||<br />
					yā vedanā sunandī sā na upaṭṭhāsī' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="ctr c">&#9632;</p>

					<p class="f4">28. Sādhu, sādhu Sāriputta,||<br />
					ayam pi kho Sāriputta,||<br />
					pariyāyo etass'eva atthassa saŋkhittena veyyā-karaṇāya:|| ||</p>

					<p class="f4">'Yaɱ kiñci vedayitaɱ taɱ dukkhasmin' ti.|| ||</p>

					<p class="ctr c">&#9632;</p>

					<p class="f4">29. Sace pana taɱ Sāriputta,||<br />
					evaɱ puccheyyuɱ:|| ||</p>

					<p class="f4">'Kathaɱ vimokkhā pana tayā āvuso Sāriputta,||<br />
					aññā vyākatā:|| ||</p>

					<p class="f4">"Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā ti pajānāmi"' ti?|| ||</p>

					<p class="f4">Evaɱ puṭṭho tvaɱ Sāriputta,||<br />
					kinti vyākareyyāsī" ti?|| ||</p>

					<p class="f4">30. Sace maɱ bhante,||<br />
					evaɱ puccheyyuɱ:|| ||</p>

					<p class="f4">'Kathaɱ vimokkhā pana tayā āvuso Sāriputta,||<br />
					aññā vyākatā:|| ||</p>

					<p class="f4">"Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā ti pajānāmi"' ti?|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyaɱ:|| ||</p>

					<p class="f4"><a id="pg54"><span class="f2 g"><b>[54]</b></span></a> 31. 'Ajjhatta vimokkhā khvāhaɱ āvuso||<br />
					sabbūpādā-nakkhayā tathā sato viharāmi,||<br />
					yathā sataɱ viharantaɱ āsavā nānussavanti,||<br />
					attānañ ca nāvajānāmī' ti.|| ||</p>

					<p class="f4">Evaɱ puṭṭhohaɱ bhante,||<br />
					evaɱ vyākareyyan" ti.|| ||</p>

					<p class="f4">32. "Sādhu sādhu, Sāriputta,||<br />
					ayam pi kho Sāriputta,||<br />
					pariyāyo etass'eva atthassa saŋkhittena veyyā-karaṇāya:|| ||</p>

					<p class="f4">'Ye āsavā samaṇena vuttā,||<br />
					tesvāhaɱ na kaŋkhāmi||<br />
					te me pahīṇā na vicikicchāmī" ti.|| ||</p>

					<p class="f4">33. Idam avoca Bhagavā,||<br />
					idaɱ vatvāna Sugato uṭṭhāy āsanā vihāraɱ pāvisi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">34. Tatra kho āyasmā Sāriputto acira-pakkantassa Bhagavato bhikkhū āmantesi:|| ||</p>

					<p class="f4">35. "Pubbe appaṭisaŋviditaɱ maɱ āvuso Bhagavā paṭhamaɱ pañhaɱ apucchi||<br />
					tassa me ahosi dandhāyitattaɱ.|| ||</p>

					<p class="f4">Yato ca kho me āvuso Bhagavā paṭhamaɱ pañhaɱ anumodi,||<br />
					tassa mayhaɱ āvuso etad ahosi:|| ||</p>

					<p class="f4">36. "Divasañ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					divasam pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">37. Rattiñ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					rattim pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">38. Rattin-divaɱ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					rattin-divaɱ pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4"><a id="pg55"><span class="f2 g"><b>[55]</b></span></a> 39. Dve rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					dve rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">40. Tīni rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					tīni rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">41. Cattāri rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					cattāri rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">42. Pañca rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					pañca rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">43. Cha rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					cha rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">44. Satta rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					satta rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi." ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">45. Atha kho Kaḷārakhattiyo bhikkhu uṭṭhāy āsanā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">46. Eka-m-antaɱ nisinno kho Kaḷārakhattiyo bhikkhu Bhagavantaɱ etad avoca:|| ||</p>

					<p class="f4">"Āyasmatā bhante, Sāriputtena sīhanādo nadito:|| ||</p>

					<p class="f4">'Pubbe appaṭisaŋviditaɱ maɱ āvuso Bhagavā paṭhamaɱ pañhaɱ apucchi||<br />
					tassa me ahosi dandhāyitattaɱ.|| ||</p>

					<p class="f4">Yato ca kho me āvuso Bhagavā paṭhamaɱ pañhaɱ anumodi,||<br />
					tassa mayhaɱ āvuso etad ahosi:|| ||</p>

					<p class="f4">"Divasañ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					divasam pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Rattiñ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					rattim pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Rattin-divaɱ ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					rattin-divaɱ pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Dve rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					dve rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Tīni rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					tīni rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Cattāri rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					cattāri rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Pañca rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					pañca rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Cha rattin-divāni ce pi maɱ Bhagavā etam atthaɱ puccheyya aññam aññehi padehi||<br />
					aññam aññehi pariyāyehi,||<br />
					cha rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi.|| ||</p>

					<p class="f4">Satta rattin-divāni ce pi maɱ Bhagavā etam atthaɱ  <a id="pg56"><span class="f2 g"><b>[56]</b></span></a> puccheyya aññam aññehi padehi||<br />
					aññam aññehi pariyāyehi,||<br />
					Satta rattin-divāni pahaɱ Bhagavato etam atthaɱ vyākareyyaɱ aññam aññehi padehi||<br />
					aññam aññehi pariyāyehi'" ti.|| ||</p>

					<p class="ctr c">&#9632;</p>

					<p class="f4">47. "Sā hi bhikkhu Sāriputtassa dhamma-dhātu suppaṭi-viddhā.|| ||</p>

					<p class="f4">Yassa dhammadhātuyā suppaṭi-viddhattā divasañce pahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi,||<br />
					divasam pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Rattiɱ ce pahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi,||<br />
					rattim pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Rattin-divaɱ cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi,||<br />
					rattin-divam pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Dve rattin-divāni cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi,||<br />
					dve rattin-divāni pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Tīṇi rattin-divāni cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi||<br />
					tīṇi rattin-divāni pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Cattāri rattin-divāni cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi||<br />
					cattāri rattin-divāni pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Pañca rattin-divāni cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi||<br />
					Pañca rattin-divāni pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Cha rattin-divāni cepahaɱ Sāriputtaɱ etam atthaɱ puccheyyaɱ aññam aññehi padehi||<br />
					aññam aññehi pariyāyehi||<br />
					cha rattin-divāni pi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehi.|| ||</p>

					<p class="f4">Satta rattin-divāni cepahaɱ Sāriputtaɱ etamattaɱ puccheyyaɱ aññam aññehi padehi||<br />
					aññam aññehi pariyāyehi||<br />
					satta rattin-divānipi me Sāriputto etam atthaɱ vyākareyya aññam aññehi padehi||<br />
					aññam aññehi pariyāyehī" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>