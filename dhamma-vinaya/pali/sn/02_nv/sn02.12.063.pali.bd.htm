<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 6. Rukkha Vagga), Sutta 63. In an exposition on the four foods the Buddha gives a vivid simile for the real nature of food." />
<title>SN 2 12.63: Putta-Maṃsa Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saṃyutta Nikāya<br />
					II. Nidāna Vagga<br />
					12. Nidāna Saṃyutta<br />
					7. Mahā Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p63">Sutta 63</a></h4>


					<h1>Putta-Maṃsa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.063.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.12.063.bodh.wp.htm#p1">bodh</a>][<a href="../../../../dhamma-vinaya/ati/sn/02_nv/sn02.12.063.than.ati.htm#p1">than</a>][<a href="../../../../dhamma-vinaya/bd/sn/02_nv/sn02.12.063.olds.bd.htm#p1">olds</a>]</span> Sāvatthiyaṃ —|| ||</p>

					<p class="f4"><a id="pg98"><span class="f2 g"><b>[98]</b></span></a> "Cattāro me bhikkhave, āhārā bhūtānaṃ vā||<br />
					sattāṇaṃ ṭhitiyā sambhavesīnaṃ vā anuggahāya.|| ||</p>

					<p class="f4">Katame cattāro?|| ||</p>

					<p class="f4">Kabalīṃkāro āhāro||<br />
					oḷāriko vā||<br />
					sukhumo vā,||<br />
					phasso dutiyo,||<br />
					mano-sañcetanā tatiyā,||<br />
					viññāṇaṃ catutthaṃ.|| ||</p>

					<p class="f4">Ime kho bhikkhave, cattāro āhārā bhūtānaṃ vā||<br />
					sattāṇaṃ ṭhitiyā sambhavesīnaṃ vā anuggahāya.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathaṃ ca bhikkhave,||<br />
					kabalīṃkāro āhāro daṭṭhabbo?|| ||</p>

					<p class="f4">Seyyathā pi, bhikkhave,||<br />
					dve jayampatikā parittaṃ sambalam ādāya kantāramaggaṃ paṭipajjeyyuṃ,||<br />
					tesam assa eka-puttako piyo manāpo.|| ||</p>

					<p class="f4">Atha kho tesaṃ bhikkhave,||<br />
					dvinnaṃ jayampatikānaṃ kantāra-gatānaṃ yā parittā sambalamattā,||<br />
					sā parikkhayaṃ pariyādānaṃ gaccheyya.|| ||</p>

					<p class="f4">Siyā ca n'esaṃ kantarāvaseso anittiṇṇo.|| ||</p>

					<p class="f4">Atha kho tesaṃ bhikkhave,||<br />
					dvinnaṃ jayampatikānaṃ evam assa:|| ||</p>

					<p class="f4">'Amhākaṃ kho yā parittā sambalamattā,||<br />
					sā parikkhīṇā pariyādinnā.|| ||</p>

					<p class="f4">Atthi c'āyaṃ kantārāvaseso an'atthiṇṇo.|| ||</p>

					<p class="f4">Yannuna mayaṃ imaṃ eka-puttakaṃ piyaṃ manāpaṃ vadhitvā vallūrañca soṇḍikañca karitvā puttamaṃsāni khādantā evantaṃ kantārāvasesaṃ nitthareyyāma,||<br />
					mā sabb'eva tayo vinassimhā' ti.|| ||</p>

					<p class="f4">Atha kho te bhikkhave, dve jayampatikā taṃ eka-puttakaṃ piyaṃ manāpaṃ vadhitvā vallūrañ ca||<br />
					soṇḍikañ ca||<br />
					karitvā puttamaṃsāni khādantā evaṃtaṃ kantārāvasesaṃ nitthareyyuṃ.|| ||</p>

					<p class="f4">Te puttamaṃsāni c'eva khādeyyuṃ,||<br />
					ure ca patipiṃseyyuṃ.|| ||</p>

					<p class="f4">'Kahaṃ eka-puttaka,||<br />
					kahaṃ eka-puttakā' ti?|| ||</p>

					<p class="f4">Taṃ kiṃ maññatha bhikkhave?|| ||</p>

					<p class="f4">Api nu te davāya vā āhāraṃ āhareyyuṃ?|| ||</p>

					<p class="f4">Madāya vā āhāraṃ āhareyyuṃ?|| ||</p>

					<p class="f4"><a id="pg99"><span class="f2 g"><b>[99]</b></span></a> Maṇḍanāya vā āhāraṃ āhareyyuṃ?|| ||</p>

					<p class="f4">Vibhūsanāya vā āhāraṃ āhareyyuṃ?"|| ||</p>

					<p class="f4">"No h'etaṃ bhante" ti.|| ||</p>

					<p class="f4">"Nanu te bhikkhave,||<br />
					yāva-d-eva kantārassa nittharaṇatthāya āhāraṃ āhareyyun" ti?|| ||</p>

					<p class="f4">"Evaṃ bhante" ti.|| ||</p>

					<p class="f4">"Evam eva khv'āhaṃ bhikkhave,||<br />
					kabaliṃkāro āhāro daṭṭhabbo ti vadāmi.|| ||</p>

					<p class="f4">Kabaliṃkāre bhikkhave āhāre pariññāte pañcakāma-guṇiko rāgo pariññato hoti.|| ||</p>

					<p class="f4">Pañcakāma-guṇike rāge pariññate n'atthi taṃ saṃyojanaṃ,||<br />
					yena saṃyojanena saṃyutto ariya-sāvako puna imaṃ lokaṃ āgaccheyya.|| ||</p>

					<p class="ctr c">&#9632;</p>

					<p class="f4">Kathañ ca bhikkhave, phass-ā-hāro daṭṭhabbo?|| ||</p>

					<p class="f4">Seyyathā pi, bhikkhave,||<br />
					gāvī niccammā kuḍḍañce nissāya tiṭṭheyya,||<br />
					ye kuḍḍanissitā pāṇā te naṃ khādeyyuṃ.|| ||</p>

					<p class="f4">Rukkhañce nissāya tiṭṭheyya,||<br />
					ye rukkhanissitā pāṇā te naṃ khādeyyuṃ.</p>

					<p class="f4">Udakañce nissāya tiṭṭheyya,||<br />
					ye udakanissitā pāṇā te naṃ khādeyyuṃ.</p>

					<p class="f4">Ākāsañce nissāya tiṭṭheyya,||<br />
					ye ākāsanissitā pāṇā te naṃ khādeyyuṃ.|| ||</p>

					<p class="f4">Yaññad'eva hi sā bhikkhave,||<br />
					gāvī niccammā nissāya tiṭṭheyya,||<br />
					ye tannissitā tannissitā pāṇā te naṃ khādeyyuṃ.|| ||</p>

					<p class="f4">Evam eva khv'āhaṃ bhikkhave phass-ā-hāro daṭṭhabbo ti vadāmi.|| ||</p>

					<p class="f4">Phasse bhikkhave,||<br />
					āhāre pariññāte tisso vedanā pariññātā honti.|| ||</p>

					<p class="f4">Tīsu vedanāsu pariññātāsu ariya-sāvakassa n'atthi kiñci uttariṃ karaṇīyanti vadāmi.|| ||</p>

					<p class="ctr c">&#9632;</p>

					<p class="f4">Kathañ ca bhikkhave,||<br />
					mano-sañcetan-āhāro daṭṭhabbo?|| ||</p>

					<p class="f4">Seyyathā pi, bhikkhave, aṇg'ārakāsu sādhika-porisā puṇṇā aṇgārānaṃ vīt'accikānaṃ vīta-dhūmānaṃ.|| ||</p>

					<p class="f4">Atha puriso āgaccheyya jīvit-u-kāmo amarit-u-kāmo sukha-kāmo dukkha-paṭikkulo.|| ||</p>

					<p class="f4">Tam enaṃ dve balavanto purisā nānā bāhāsu gahetvā taṃ aṇg'ārakāsuṃ upakaḍḍheyyuṃ.|| ||</p>

					<p class="f4">Atha kho bhikkhave,||<br />
					tassa purisassa ārakāvassa cetanā ārakā patthanā ārakā paṇidhi.|| ||</p>

					<p class="f4"><a id="pg100"><span class="f2 g"><b>[100]</b></span></a> Taṃ kissa hetu?|| ||</p>

					<p class="f4">Evaṃ hi bhikkhave, tassa purisassa hoti:|| ||</p>

					<p class="f4">Imañ c'āhaṃ aṇg'ārakāsuṃ papatissāmi,||<br />
					tato nidānaṃ maraṇaṃ vā nigacchāmi,||<br />
					maraṇa-mattaṃ vā dukkhan ti.|| ||</p>

					<p class="f4">Evam eva khv'āhaṃ bhikkhave,||<br />
					Mano-sañcetan-āhāro daṭṭhabbo ti vadāmi.|| ||</p>

					<p class="f4">Mano-sañcetanāya bhikkhave,||<br />
					āhāre pariññāte tisso taṇhā pariññātā honti.|| ||</p>

					<p class="f4">Tīsu taṇhāsu pariññātāsu ariya-sāvakassa n'atthi uttariṃ karaṇīyan ti vadāmi.|| ||</p>

					<p class="ctr c">&#9632;</p>

					<p class="f4">Katañ ca bhikkhave,||<br />
					viññāṇ-ā-hāro daṭṭhabbo?|| ||</p>

					<p class="f4">Seyyathā pi, bhikkhave,||<br />
					coraṃ āgucāriṃ gahetvā rañño dasseyyuṃ:|| ||</p>

					<p class="f4">'Ayante deva, coro āgucārī,||<br />
					imassa yaṃ icchtaṃ taṃ daṇḍaṃ paṇehī' ti.|| ||</p>

					<p class="f4">Tam enaṃ rājā evaṃ vadeyya:|| ||</p>

					<p class="f4">'Gacchatha, bho,||<br />
					imaṃ purisaṃ pubbaṇha-samayaṃ sattisatena hanathā' ti.|| ||</p>

					<p class="f4">Tam enaṃ pubbaṇha-samayaṃ sattisatena haneyyuṃ.|| ||</p>

					<p class="f4">Atha rājā majjhantikaṃ samayaṃ evaṃ vadeyya:|| ||</p>

					<p class="f4">'Ambho, kathaṃ so puriso' ti?|| ||</p>

					<p class="f4">'Tath'eva deva jīvatī' ti.|| ||</p>

					<p class="f4">Tam enaṃ rājā evaṃ vadeyya:|| ||</p>

					<p class="f4">'Gacchatha bho,||<br />
					taṃ purisaṃ majjhantikasamayaṃ sattisatena hanathā' ti.|| ||</p>

					<p class="f4">Tam enaṃ majjhantikasamayaṃ sattisatena haneyyuṃ.|| ||</p>

					<p class="f4">Atha rājā sāyaṇhasamayaṃ evaṃ vadeyya:|| ||</p>

					<p class="f4">'Ambho, kathaṃ so puriso' ti?|| ||</p>

					<p class="f4">'Tath'eva deva jīvatī' ti.|| ||</p>

					<p class="f4">Tam enaṃ rājā evaṃ vadeyya:|| ||</p>

					<p class="f4">'Gacchatha bho,||<br />
					taṃ purisaṃ sāyaṇhasamayaṃ sattisatena hanathā' ti.|| ||</p>

					<p class="f4">Tam enaṃ sāyaṇha-samayaṃ sattisatena haneyyuṃ.|| ||</p>

					<p class="f4">Taṃ kiṃ maññatha bhikkhave?|| ||</p>

					<p class="f4">Api nu so puriso divasaṃ tīhi sattisatehi haññamāno tato nidānaṃ dukkhaṃ domanassaṃ paṭisaṃvedayethā" ti?|| ||</p>

					<p class="f4">"Ekissā pi bhante,||<br />
					sattiyā haññamāno tato nidānaṃ dukkhaṃ domanassaṃ paṭisaṃvedayetha.|| ||</p>

					<p class="f4">Ko pana vādo tīhi sattisatehi haññamāno" ti.|| ||</p>

					<p class="f4">"Evam eva khv'āhaṃ bhikkhave,||<br />
					viññāṇ-ā-hāro daṭṭhabbo' ti vadāmi.|| ||</p>

					<p class="f4">Viññāṇe bhikkhave, āhāre pariññāte nāma-rūpaṃ pariññātaṃ hoti.|| ||</p>

					<p class="f4">Nāma-rūpe pariññāte ariya-sāvakassa n'atthi kiñci uttariṃ karaṇīyanti vadāmī" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>