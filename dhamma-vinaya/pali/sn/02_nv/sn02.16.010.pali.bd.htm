<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 16: Kassapa Samyuttam), Sutta 10. Was Maha Kassapa the needle peddler and Ānanda the needle maker? or was it the other way around. Maha Kassapa sets the matter straight." />
<title>SN 2 16.10: Bhikkhun'upassaya Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta-Nikāya,<br />
					Nidāna-vaggo<br />
					16. Kassapa Saɱyutta</h4>

					<h4 class="ctr"><a href="../../../../backmatter/indexes/sutta/sn/02_nv/idx_16_kassapasamyutta.htm#p10">Sutta 10</a></h4>

					<h1>Bhikkhun'upassaya Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg214"><span class="f2 g"><b>[214]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.16.010.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.16.010.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Mahā Kassapo Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho āyasmā Ānando pubbaṇha-samayaɱ nivāsetvā <a id="pg215"><span class="f2 g"><b>[215]</b></span></a> patta-cīvaram ādāya yen'āyasmā Mahā Kassapo ten'upasankami.|| ||</p>

					<p class="f4">Upasaŋkamitvā āyasmantaɱ Mahā Kassapaɱ etad avoca:|| ||</p>

					<p class="f4">"Āyāma bhante, Kassapa, yenaññataro bhikkhunūpassayo ten'upasankamissamā" ti.|| ||</p>

					<p class="f4">"Gaccha tvaɱ āvuso Ānanda, bahu-kicco tvaɱ bahu-karaṇīyo" ti.|| ||</p>

					<p class="f4">Dutiyam pi kho āyasmā Ānando āyasmantaɱ Mahā Kassapaɱ etad avoca:|| ||</p>

					<p class="f4">"Āyāma bhante Kassapa, yenaññataro bhikkhunūpassayo ten'upasankamissāmā" ti.|| ||</p>

					<p class="f4">"Gaccha tvaɱ āvuso Ānanda, bahu-kicco tvaɱ bahu-karaṇīyo" ti.|| ||</p>

					<p class="f4">Tatiyam pi kho āyasmā Ānando, āyasmantaɱ Mahā Kassapaɱ etad avoca:|| ||</p>

					<p class="f4">"Āyāma bhante Kassapa, yenaññataro bhikkhunūpassayo ten'upasankamissāmā" ti.|| ||</p>

					<p class="f4">Atha kho āyasmā Mahā Kassapo pubbaṇha-samayaɱ nivāsetvā patta-cīvaram ādāya āyasmatā Ānandena pacchā-samaṇena yenaññataro bhikkhunūpassayo ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Atha kho sambahulā bhikkhuniyo yen'āyasmā Mahā Kassapo ten'upasankamiɱsu.|| ||</p>

					<p class="f4">Upasaŋkamitvā āyasmantaɱ Mahā Kassapaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho tā bhikkhuniyo āyasmā Mahā Kassapo dhammiyā kathāya sandassesi samādapesi samuttejesi sampahaɱsesi.|| ||</p>

					<p class="f4">Atha kho āyasmā Mahā Kassapo tā bhikkhuniyo dhammiyā kathāya sanda-s-setvā samāda-petvā samutte-chetvā sampahaɱ-setvā uṭṭhāy āsanāpakkami.|| ||</p>

					<p class="f4">Atha kho thullatissā bhikkhunī anatta-manā anatta-manavācaɱ nicchāresi:|| ||</p>

					<p class="f4">"Kiɱ panayyo Mahā Kassapo ayyassa Ānandassa vedehamunino sammukhā dhammaɱ bhāsitabbaɱ maññati?|| ||</p>

					<p class="f4">Seyyathā pi nāma sūcivāṇijako <a id="pg216"><span class="f2 g"><b>[216]</b></span></a> sūcikārassa santike sūciɱ vikketabbaɱ maññeyya.|| ||</p>

					<p class="f4">Evam evaɱ ayyo Mahā Kassapo ayyassa Ānandassa vedehamunino sammukhā dhammaɱ bhāsitabbaɱ maññatī" ti.|| ||</p>

					<p class="f4">Assosi kho āyasmā Mahā Kassapo thullatissāya bhikkhuniyā imaɱ vācaɱ bhāsa-mānāya.|| ||</p>

					<p class="f4">Atha kho āyasmā Mahā Kassapo āyasmantaɱ Ānandaɱ etad avoca:|| ||</p>

					<p class="f4">"Kin nu kho āvuso Ānanda,||<br />
					ahaɱ sūcivāṇijako,||<br />
					tvaɱ sūcikāro?|| ||</p>

					<p class="f4">Udāhu ahaɱ sūcikāro,||<br />
					tvaɱ sūcivāṇijako" ti?|| ||</p>

					<p class="f4">"Khamatha bhante Kassapa, bālo mātu-gāmo" ti.|| ||</p>

					<p class="f4">"Āgamehi tvaɱ āvuso Ānanda,||<br />
					mā te saŋgho uttariɱ upaparikkhi.|| ||</p>

					<p class="f4">Taɱ kiɱ maññasi āvuso Ānanda?|| ||</p>

					<p class="f4">Api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">'Ahaɱ bhikkhave, yāvade ākaŋkhāmi, vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhama-j-jhānaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhama-j-jhānaɱ upasampajja viharatī' ti"?|| ||</p>

					<p class="f4">"No h'etaɱ bhante."|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhama-j-jhānaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati vivicce va kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhama-j-jhānaɱ upasampajja viharati.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda?|| ||</p>

					<p class="f4">Api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiya-j-jhānaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiya-j-jhānaɱ upasampajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Yāvade ākaŋkhāmi vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiya-j-jhānaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiya-j-jhānaɱ upasampajja viharatī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi pītiyā ca virāgā upekkhako ca viharāmi, sato ca sampajāno.|| ||</p>

					<p class="f4">Sukhaɱ ca kāyena paṭisaŋvedemi.|| ||</p>

					<p class="f4">Yaɱ taɱ ariyā ācikkhanti 'upekkhako satimā sukha-vihārī' ti, tatiyaɱ jhānaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati pītiyā ca virāgā upekkhako ca viharati, sato ca sampajāno.|| ||</p>

					<p class="f4">Sukhaɱ ca kāyena paṭisaŋvedeti.|| ||</p>

					<p class="f4">Yaɱ taɱ ariyā ācikkhanti 'upekkhako satimā sukha-vihārī' ti, tatiyaɱ jhānaɱ upasmapajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi pītiyā ca virāgā upekkhako ca viharāmi, sato ca sampajāno.|| ||</p>

					<p class="f4">Sukhaɱ ca kāyena paṭisaŋvedemi.|| ||</p>

					<p class="f4">Yaɱ taɱ ariyā ācikkhanti 'upekkhako satimā sukha-vihārī'ti, tatiyaɱ jhānaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati pītiyā ca virāgā upekkhako ca viharati, sato ca sampajāno.|| ||</p>

					<p class="f4">Sukhaɱ ca kāyena paṭisaŋvedeti.|| ||</p>

					<p class="f4">Yaɱ taɱ ariyā ācikkhanti 'upekkhako satimā sukha-vihārī' ti, tatiyaɱ jhānaɱ upasmapajja viharatī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sukhassa ca pahāṇā dukkhassa ca pahāṇā pubb'eva somanassa domanassānaɱ attha-gamā adukkha-m-asukhaɱ upekkhā-sati-pārisuddhiɱ catutthaɱ jhānaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sukhassa ca pahāṇā dukkhassa ca pahaṇā pubb'eva somanassa domanassānaɱ attha-gamā adukkha-m-asukhaɱ upekkhā-sati-pārisuddhiɱ catutthaɱ jhānaɱ upasampajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sukhassa ca pahāṇā dukkhassa ca pahāṇā pubb'eva somanassa domanassānaɱ attha-gamā adukkha-m-asukhaɱ upekkhā-sati-pārisuddhiɱ catutthaɱ jhānaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sukhassa ca pahāṇā dukkhassa ca pahaṇā pubb'eva somanassa domanassānaɱ attha-gamā adukkha-m-asukhaɱ upekkhā-sati-pārisuddhiɱ catutthaɱ jhānaɱ upasampajja viharatī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā 'ananto ākāso' ti Ākāsanañ-c'āyatanaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā 'ananto ākāso'ti Ākāsanañ-c'āyatanaɱ upasampajja viharatī" ti.|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā 'ananto ākāso' ti Ākāsanañ-c'āyatanaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā 'ananto ākāso' ti Ākāsanañ-c'āyatanaɱ upasampajja viharatī" ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Ākāsanañ-c'āyatanaɱ samati-k-kamma 'anantaɱ viññāṇan' ti Viññāṇañ-c'āyatanaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sabbaso Ākāsanañ-c'āyatanaɱ samati-k-kamma 'anantaɱ viññāṇan' ti Viññāṇañ-c'āyatanaɱ upasampajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Ākāsanañ-c'āyatanaɱ samati-k-kamma 'anantaɱ viññāṇan' ti Viññāṇañ-c'āyatanaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sabbaso Ākāsanañ-c'āyatanaɱ samati-k-kamma 'anantaɱ viññāṇan' ti Viññāṇañ-c'āyatanaɱ upasampajja viharatī" ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Viññāṇañ-c'āyatanaɱ samati-k-kamma 'n'atthi kiñcī' ti Ākiñcaññ'āyatanaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sabbaso Viññāṇañ-c'āyatanaɱ samati-k-kamma 'n'atthi kiñcī' ti Ākiñcaññ'āyatanaɱ upasampajja viharatī" ti.|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Viññāṇañ-c'āyatanaɱ samati-k-kamma 'n'atthi kiñcī' ti Ākiñcaññ'āyatanaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sabbaso Viññāṇañ-c'āyatanaɱ samati-k-kamma 'n'atthi kiñcī' ti Ākiñcaññ'āyatanaɱ upasampajja viharatī" ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sabbaso N'eva-saññā-nā-saññ'āyatanaɱ samati-k-kamma 'anantaɱ viññāṇan' ti N'eva-saññā-nā-saññ'āyatanaɱ upasampajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sabbaso N'eva-saññā-nā-saññ'āyatanaɱ samati-k-kamma 'anantaɱ viññāṇan' ti N'eva-saññā-nā-saññ'āyatanaɱ upasampajja viharatī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso N'eva-saññā-nā-saññ'āyatanaɱ samati-k-kamma saññā-vedayita-nirodhaɱ upasampajja viharāmi.|| ||</p>

					<p class="f4">Ānando pi bhikkhave, yāvade ākankhati sabbaso N'eva-saññā-nā-saññ'āyatanaɱ samati-k-kamma 'anantaɱ viññāṇan' ti saññā-vedayita nirodhaɱ upasampajja viharatī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi sabbaso N'eva-saññā-nā-saññ'āyatanaɱ samati-k-kamma saññā-vedayita-nirodhaɱ upasampajja viharāmi.|| ||</p>

					<p class="f4">Kassapo pi bhikkhave, yāvade ākankhati sabbaso N'eva-saññā-nā-saññ'āyatanaɱ samati-k-kamma 'anantaɱ viññāṇan' ti saññā-vedayita nirodhaɱ upasampajja viharatī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi aneka-vihitaɱ iddhi-vidhaɱ paccanubhomi: eko pi hutvā bahudhā homi.|| ||</p>

					<p class="f4">Bahudhā pi hutvā eko homi.|| ||</p>

					<p class="f4">Āvībhāvaɱ tiro-bhāvaɱ tiro-kuḍḍaɱ tiro-pākāraɱ tiro-pabbaɱ asajja-māno gacchāmi.|| ||</p>

					<p class="f4">Seyyathā pi ākāse.|| ||</p>

					<p class="f4">Paṭhaviyā pi ummujjani-mujjaɱ karomi seyyathā pi udake.|| ||</p>

					<p class="f4">Udake pi abhejjamāne gacchāmi seyyathā pi paṭhaviyaɱ.|| ||</p>

					<p class="f4">Ākāse pi pallaŋkena caŋkamāmi seyyathā pi pakkhi sakuṇo.|| ||</p>

					<p class="f4">Imepi candima-suriye evam mahiddhike evam mah-ā-nubhāve pāṇinā parāmasāmi parimajjāmi.|| ||</p>

					<p class="f4">Yāva Brahma-lokā pi kāyena vasaŋ vattemi.|| ||</p>

					<p class="f4">Ānando pi bhikkhave, yāvade ākankhati aneka-vihitaɱ iddhi-vidhaɱ paccanubhoti.|| ||</p>

					<p class="f4">Eko pi hutvā bahudhā hoti.|| ||</p>

					<p class="f4">Bahudhā pi hutvā eko hoti.|| ||</p>

					<p class="f4">Āvībhāvaɱ tiro-bhāvaɱ tiro-kuḍḍaɱ tiropakāraɱ tiro-pabbaɱ asajja-māno gacchati seyyathā pi ākāse.|| ||</p>

					<p class="f4">Paṭhaviyā pi ummujjani-mujjaɱ karoti seyyathā pi udake.|| ||</p>

					<p class="f4">Udake pi abhejjamāne gacchati seyyathā pi paṭhaviyaɱ.|| ||</p>

					<p class="f4">Ākāse pi pallaŋkhena caŋkamati seyyathā pi pakkhi sakuṇo.|| ||</p>

					<p class="f4">Imepi candima-suriye evam mahiddhike evam mah-ā-nubhāve pāṇinā parāma-sati parimajjati.|| ||</p>

					<p class="f4">Yāva Brahma-lokā pi kāyena vasaŋ vattetī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi aneka-vihitaɱ iddhi-vidhaɱ paccanubhomi:|| ||</p>

					<p class="f4">Eko pi hutvā bahudhā homi.|| ||</p>

					<p class="f4">Bahudhā pi hutvā eko homi.|| ||</p>

					<p class="f4">Āvībhāvaɱ tiro-bhāvaɱ tiro-kuḍḍaɱ tiro-pākāraɱ tiro-pabbaɱ asajja-māno gacchāmi seyyathā pi ākāse.|| ||</p>

					<p class="f4">Paṭhaviyā pi ummujjani-mujjaɱ karomi seyyathā pi udake.|| ||</p>

					<p class="f4">Udake pi abhejjamāne gacchāmi seyyathā pi paṭhaviyaɱ.|| ||</p>

					<p class="f4">Ākāse pi pallaŋkena caŋkamāmi1 seyyathā pi pakkhi sakuṇo.|| ||</p>

					<p class="f4">Imepi candima-suriye evam mahiddhike evam mah-ā-nubhāve pāṇinā parāmasāmi parimajjāmi.|| ||</p>

					<p class="f4">Yāva Brahma-lokā pi kāyena vasaŋ vattemi.|| ||</p>

					<p class="f4">Kassapo pi bhikkhave, yāvade ākankhati aneka-vihitaɱ iddhi-vidhaɱ paccanubhoti.|| ||</p>

					<p class="f4">Eko pi hutvā bahudhā hoti.|| ||</p>

					<p class="f4">Bahudhā pi hutvā eko hoti.|| ||</p>

					<p class="f4">Āvībhāvaɱ tiro-bhāvaɱ tiro-kuḍḍaɱ tiropakāraɱ tiro-pabbaɱ asajja-māno gacchati seyyathā pi ākāse.|| ||</p>

					<p class="f4">Paṭhaviyā pi ummujjani-mujjaɱ karoti seyyathā pi udake.|| ||</p>

					<p class="f4">Udake pi abhejjamāne gacchati seyyathā pi paṭhaviyaɱ.|| ||</p>

					<p class="f4">Ākāse pi pallaŋkhena caŋkamati seyyathā pi pakkhi sakuṇo.|| ||</p>

					<p class="f4">Imepi candima-suriye evam mahiddhike evam mah-ā-nubhāve pāṇinā parāma-sati parimajjati.|| ||</p>

					<p class="f4">Yāva Brahma-lokā pi kāyena vasaŋ vattetī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi dibbāya sota-dhātuyā visuddhāya atikkanta-mānusikāya ubho sadde suṇāmi, dibbe ca mānuse ca ye dūre santike ca.|| ||</p>

					<p class="f4">Ānando pi bhikkhave, yāvade ākankhati dibbāya sota-dhātuyā ubho sadde suṇāti, dibbe ca mānuse ca ye dūre santike ca?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi dibbāya sota-dhātuyā visuddhāya atikkanta-mānusikāya ubho sadde suṇāmi, dibbe ca mānuse ca ye dūre santike ca.|| ||</p>

					<p class="f4">Kassapo pi bhikkhave, yāvade ākankhati dibbāya sota-dhātuyā ubho sadde suṇāti, dibbe ca mānuse ca ye dūre santike ca?|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi, para-sattānaɱ para-puggalānaɱ cetasā ceto paricca pajānāmi:|| ||</p>

					<p class="f4">Sarāgaɱ vā cittaɱ sarāgaɱ cittanti pajānāmi;||<br />
					vīta-rāgaɱ vā cittaɱ vīta-rāgaɱ cittanti pajānāmi;||<br />
					sadosaŋ vā cittaɱ sadosaŋ cittanti pajānāmi;||<br />
					vīta-dosaŋ vā cittaɱ vīta-dosaŋ cittanti pajānāmi;||<br />
					samohaɱ vā cittaɱ samohaɱ cittanti pajānāmi;||<br />
					vīta-mohaɱ vā cittaɱ vīta-mohaɱ cittanti pajānāmi;||<br />
					sankhittaɱ vā cittaɱ sankhittaɱ cittanti pajānāmi;||<br />
					vikkhittaɱ vā cittaɱ vikkhittaɱ cittanti pajānāmi;||<br />
					mahaggataɱ vā cittaɱ mahaggataɱ cittanti pajānāmi;||<br />
					amahaggataɱ vā cittaɱ amahaggataɱ cittanti pajānāmi;||<br />
					sauttaraɱ vā cittaɱ sauttaraɱ cittanti pajānāmi;||<br />
					anuttaraɱ vā cittaɱ anuttaraɱ cittanti pajānāmi;||<br />
					samāhitaɱ vā cittaɱ samāhitaɱ cittanti pajānāmi;||<br />
					asamāhitaɱ vā cittaɱ asamāhitaɱ cittanti pajānāmi;||<br />
					vimuttaɱ vā cittaɱ vimutta cittanti pajānāmi;||<br />
					avimuttaɱ vā cittaɱ avimuttaɱ cittanti pajānāmi.|| ||</p>

					<p class="f4">Ānando pi bhikkhave, yāvade ākankhati para-sattānaɱ para-puggalānaɱ cetasā ceto paricca pajānāti.|| ||</p>

					<p class="f4">Sarāgaɱ vā cittaɱ sarāgaɱ cittanti pajānāti;||<br />
					vīta-rāgaɱ vā cittaɱ vīta-rāgaɱ cittanti pajānāti;||<br />
					sadosaŋ vā cittaɱ sadosaŋ cittanti pajānāti;||<br />
					vīta-dosaŋ vā cittaɱ vīta-dosaŋ cittanti pajānāti;||<br />
					samohaɱ vā cittaɱ samohaɱ cittanti pajānāti;||<br />
					vīta-mohaɱ vā cittaɱ vīta-mohaɱ cittanti pajānāti;||<br />
					sankhittaɱ vā cittaɱ sankhittaɱ cittanti pajānāti;||<br />
					vikkhittaɱ vā cittaɱ vikkhittaɱ cittanti pajānāti;||<br />
					mahaggataɱ vā cittaɱ mahaggataɱ cittanti pajānāti;||<br />
					amahaggataɱ vā cittaɱ amahaggataɱ cittanti pajānāti;||<br />
					sauttaraɱ vā cittaɱ sauttaraɱ cittanti pajānāti;||<br />
					anuttaraɱ vā cittaɱ anuttaraɱ cittanti pajānāti;||<br />
					samāhitaɱ vā cittaɱ samāhitaɱ cittanti pajānāti;||<br />
					asamāhitaɱ vā cittaɱ asamāhitaɱ cittanti pajānāti;||<br />
					vimuttaɱ vā cittaɱ vimuttaɱ cittanti pajānāti;||<br />
					avimuttaɱ vā cittaɱ avimuttaɱ cittanti pajānātī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi, para-sattānaɱ para-puggalānaɱ cetasā ceto paricca pajānāmi:|| ||</p>

					<p class="f4">Sarāgaɱ vā cittaɱ sarāgaɱ cittanti pajānāmi;||<br />
					vīta-rāgaɱ vā cittaɱ vīta-rāgaɱ cittanti pajānāmi;||<br />
					sadosaŋ vā cittaɱ sadosaŋ cittanti pajānāmi;||<br />
					vīta-dosaŋ vā cittaɱ vīta-dosaŋ cittanti pajānāmi;||<br />
					samohaɱ vā cittaɱ samohaɱ cittanti pajānāmi;||<br />
					vīta-mohaɱ vā cittaɱ vīta-mohaɱ cittanti pajānāmi;||<br />
					sankhittaɱ vā cittaɱ sankhittaɱ cittanti pajānāmi;||<br />
					vikkhittaɱ vā cittaɱ vikkhittaɱ cittanti pajānāmi;||<br />
					mahaggataɱ vā cittaɱ mahaggataɱ cittanti pajānāmi;||<br />
					amahaggataɱ vā cittaɱ amahaggataɱ cittanti pajānāmi;||<br />
					sauttaraɱ vā cittaɱ sauttaraɱ cittanti pajānāmi;||<br />
					anuttaraɱ vā cittaɱ anuttaraɱ cittanti pajānāmi;||<br />
					samāhitaɱ vā cittaɱ samāhitaɱ cittanti pajānāmi;||<br />
					asamāhitaɱ vā cittaɱ asamāhitaɱ cittanti pajānāmi;||<br />
					vimuttaɱ vā cittaɱ vimutta cittanti pajānāmi;||<br />
					avimuttaɱ vā cittaɱ avimuttaɱ cittanti pajānāmi.|| ||</p>

					<p class="f4">Kassapo pi bhikkhave, yāvade ākankhati para-sattānaɱ para-puggalānaɱ cetasā ceto paricca pajānāti.|| ||</p>

					<p class="f4">Sarāgaɱ vā cittaɱ sarāgaɱ cittanti pajānāti;||<br />
					vīta-rāgaɱ vā cittaɱ vīta-rāgaɱ cittanti pajānāti;||<br />
					sadosaŋ vā cittaɱ sadosaŋ cittanti pajānāti;||<br />
					vīta-dosaŋ vā cittaɱ vīta-dosaŋ cittanti pajānāti;||<br />
					samohaɱ vā cittaɱ samohaɱ cittanti pajānāti;||<br />
					vīta-mohaɱ vā cittaɱ vīta-mohaɱ cittanti pajānāti;||<br />
					sankhittaɱ vā cittaɱ sankhittaɱ cittanti pajānāti;||<br />
					vikkhittaɱ vā cittaɱ vikkhittaɱ cittanti pajānāti;||<br />
					mahaggataɱ vā cittaɱ mahaggataɱ cittanti pajānāti;||<br />
					amahaggataɱ vā cittaɱ amahaggataɱ cittanti pajānāti;||<br />
					sauttaraɱ vā cittaɱ sauttaraɱ cittanti pajānāti;||<br />
					anuttaraɱ vā cittaɱ anuttaraɱ cittanti pajānāti;||<br />
					samāhitaɱ vā cittaɱ samāhitaɱ cittanti pajānāti;||<br />
					asamāhitaɱ vā cittaɱ asamāhitaɱ cittanti pajānāti;||<br />
					vimuttaɱ vā cittaɱ vimuttaɱ cittanti pajānāti;||<br />
					avimuttaɱ vā cittaɱ avimuttaɱ cittanti pajānātī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi aneka-vihitaɱ pubbe nivāsaɱ anussarāmi - seyyath'īdaɱ.|| ||</p>

					<p class="f4">"Ekam pi jātiɱ dve pi jātiyo tisso pi jātiyo catasso pi jātiyo pañca pi'jātiyo dasa pi jātiyo vīsampi jātiyo tiɱsam pi jātiyo cattāḷīsampi jātiyo paññāsam pi jātiyo jāti-satam pi jāti-sahassam pi jāti-sata-sahassam pi, aneke pi saŋvaṭṭakappe aneke pi vivaṭṭa-kappe aneke pi saŋvaṭṭa-vivaṭṭa-kappe "amutrāsiɱ evaɱ nāmo evaɱ gotto evaɱ vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto so tato cuto amutra udapādiɱ.|| ||</p>

					<p class="f4">Tatrāpāsiɱ evaɱ-nāmo evaɱ-gotto evaɱ-vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto. So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe nivāsaɱ anussarāmi.|| ||</p>

					<p class="f4">Ānando pi bhikkhave, yāvade ākankhati aneka-vihitaɱ pubbe nivāsaɱ anussarati.|| ||</p>

					<p class="f4">Seyyath'īdaɱ:|| ||</p>

					<p class="f4">"Ekam pi jātiɱ dve pi jātiyo tisso pi jātiyo catasso pi jātiyo pañca pi jātiyo dasa pi jātiyo vīsampi jātiyo tiɱsam pi jātiyo cattāḷīsampi jātiyo paññāsam pi jātiyo jāti-satam pi jāti-sahassam pi jāti-sata-sahassam pi, aneke pi saŋvaṭṭakappe aneke pi vivaṭṭa-kappe aneke pi saŋvaṭṭa-vivaṭṭa-kappe "amutrāsiɱ evaɱ nāmo evaɱ gotto evaɱ vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto. So tato cuto amutra udapādiɱ.|| ||</p>

					<p class="f4">Tatrāpāsiɱ evaɱ-nāmo evaɱ-gotto evaɱ-vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto.|| ||</p>

					<p class="f4">So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe nivāsaɱ anussaratī' ti?|| ||</p>

					<p class="f4">"No h'etaɱ bhante."|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi aneka-vihitaɱ pubbe nivāsaɱ anussarāmi - seyyath'īdaɱ.|| ||</p>

					<p class="f4">"Ekam pi jātiɱ dve pi jātiyo tisso pi jātiyo catasso pi jātiyo pañca pi'jātiyo dasa pi jātiyo vīsampi jātiyo tiɱsam pi jātiyo cattāḷīsampi jātiyo paññāsam pi jātiyo jāti-satam pi jāti-sahassam pi jāti-sata-sahassam pi, aneke pi saŋvaṭṭakappe aneke pi vivaṭṭa-kappe aneke pi saŋvaṭṭa-vivaṭṭa-kappe "amutrāsiɱ evaɱ nāmo evaɱ gotto evaɱ vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto so tato cuto amutra udapādiɱ.|| ||</p>

					<p class="f4">Tatrāpāsiɱ evaɱ-nāmo evaɱ-gotto evaɱ-vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto. So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe nivāsaɱ anussarāmi.|| ||</p>

					<p class="f4">Kassapo pi bhikkhave, yāvade ākankhati aneka-vihitaɱ pubbe nivāsaɱ anussarati.|| ||</p>

					<p class="f4">Seyyath'īdaɱ:|| ||</p>

					<p class="f4">"Ekam pi jātiɱ dve pi jātiyo tisso pi jātiyo catasso pi jātiyo pañca pi jātiyo dasa pi jātiyo vīsampi jātiyo tiɱsam pi jātiyo cattāḷīsampi jātiyo paññāsam pi jātiyo jāti-satam pi jāti-sahassam pi jāti-sata-sahassam pi, aneke pi saŋvaṭṭakappe aneke pi vivaṭṭa-kappe aneke pi saŋvaṭṭa-vivaṭṭa-kappe "amutrāsiɱ evaɱ nāmo evaɱ gotto evaɱ vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto. So tato cuto amutra udapādiɱ.|| ||</p>

					<p class="f4">Tatrāpāsiɱ evaɱ-nāmo evaɱ-gotto. Evaɱvaṇṇo evam-āhāro evaɱ sukha-dukkha-paṭisaŋvedī evam-āyu-pariyanto. So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe nivāsaɱ anussaratī' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi dibbena cakkhunā visuddhena atikkanta-mānusa-kena satte passāmi: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">'Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā sugatiɱ saggaɱ lokaɱ upapannā'ti iti dibbena cakkhunā visuddhena atikkanta-mānusa-kena satte passāmi: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">Ānando pi bhikkhave, yāvade ākankhati dibbena cakkhunā visuddhena atikkanta-mānusa-kena satte passati.|| ||</p>

					<p class="f4">Cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāti.|| ||</p>

					<p class="f4">'Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā sugatiɱ saggaɱ lokaɱ upapannā'ti iti dibbena cakkhunā visuddhena atikkanta-mānusa-kena satte passati: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānātī' ti?|| ||</p>

					<p class="f4">"No h'etaɱ bhante"|| ||</p>

					<p class="f4">Ahaɱ kho āvuso, Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, yāvade ākaŋkhāmi dibbena cakkhunā visuddhena atikkanta-mānusa-kena satte passāmi: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">'Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā sugatiɱ saggaɱ lokaɱ upapannā' ti iti dibbena cakkhunā visuddhena atikkanta-mānusa-kena satte passāmi: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">Kassapo pi bhikkhave, yāvade ākankhati dibbena cakkhunā visuddhena atikkanta-mānusa-kena satte passati.|| ||</p>

					<p class="f4">Cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāti.|| ||</p>

					<p class="f4">'Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param māraṇā sugatiɱ saggaɱ lokaɱ upapannā' ti iti dibbena cakkhunā visuddhena atikkanta-mānusa-kena satte passati: cavamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānātī' ti.|| ||</p>

					<p class="ctr c">&#9632;</p>

					<p class="f4"><a id="pg217"><span class="f2 g"><b>[217]</b></span></a> Taɱ kiɱ maññasi āvuso Ānanda, api nu tvaɱ Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharāmi.|| ||</p>

					<p class="f4">Ānando pi bhikkhave, āsavānaɱ khayā anāsavaɱ ceto vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī" ti?|| ||</p>

					<p class="f4">'No h'etaɱ bhante.'|| ||</p>

					<p class="f4">Ahaɱ kho āvuso Bhagavato sammukhā bhikkhu-saŋghe upanīto:|| ||</p>

					<p class="f4">"Ahaɱ bhikkhave, āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā viharāmi.|| ||</p>

					<p class="f4">Kassapo pi bhikkhave āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī" ti.|| ||</p>

					<p class="f4">Sattaratanaɱ vā so āvuso nāgaɱ aḍḍhaṭṭharatanaɱ vā tālapattikāya chādetabbaɱ maññeyya, yo me cha abhiññā chādetabbaɱ maññeyyā' ti.|| ||</p>

					<p class="f4">Cavittha ca pana thullatissā bhikkhunī Brahma-cariyambhā' ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>