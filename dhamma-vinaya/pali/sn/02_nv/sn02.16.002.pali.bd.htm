<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 16: Kassapa Samyuttam), Sutta 2. Maha Kassapa explains the Four Consummate Efforts in detail." />
<title>SN 2 16.2: An-ottāpi Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					II. Nidāna Vagga<br />
					16. Kassapa Saṃyutta</i></h4>

					<h4 class="ctr"><a href="../../../../backmatter/indexes/sutta/sn/02_nv/idx_16_kassapasamyutta.htm#p2">Sutta 2</a></h4>

					<h1>An-ottāpi Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg195"><span class="f2 g"><b>[195]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.16.002.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.16.002.bodh.wp.htm#p1">bodh</a>][<a href="../../../../dhamma-vinaya/ati/sn/02_nv/sn02.16.002.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā ca Mahā Kassapo āyasmā ca Sāriputto Bārāṇasiyaṃ viharanti Isipatane Migadāye.|| ||</p>

					<p class="f4">2. Atha kho āyasmā Sāriputto sāyaṇha-samayaṃ paṭisallāṇā vuṭṭhito yen'āyasmā Mahā Kassapo ten'upasaṇkami.|| ||</p>

					<p class="f4">Upasaṇkamitvā āyasmantā Mahā Kassapena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">3. Eka-m-antaṃ nisinno kho āyasmā Sāriputto āyasmantaṃ Mahā Kassapaṃ etad avoca:|| ||</p>

					<p class="f4">4. "Vuccati h'idaṃ āvuso Kassapa,||<br />
					'Anātāpī<br />
					an-ottāpī||<br />
					abhabbo sambodhāya,||<br />
					abhabbo Nibbānāya,||<br />
					abhabbo anuttarassa yoga-k-khemassa adhigamāya.|| ||</p>

					<p class="f4">Ātāpī ca kho <a id="pg196"><span class="f2 g"><b>[196]</b></span></a><br />
					ottāpī||<br />
					bhabbo sambodhāya||<br />
					bhabbo Nibbānāya||<br />
					bhabbo anuttarassa yoga-k-khemassa adhigamāyā' ti.|| ||</p>

					<p class="ctr c">&#9632;</p>

					<p class="f4">5. Kittāvatā nu kho āvuso,||<br />
					anātāpī hoti an-ottāpī||<br />
					abhabbo sambodhāya||<br />
					abhabbo Nibbānāya||<br />
					abhabbo anuttarassa yoga-k-khemassa adhigamāya?|| ||</p>

					<p class="f4">Kittāvatā ca pan'āvuso,||<br />
					ātāpī hoti ottāpī||<br />
					bhabbo sambodhāya,||<br />
					bhabbo Nibbānāya,||<br />
					bhabbo anuttarassa yoga-k-khemassa adhigamāyā" ti?|| ||</p>

					<p class="ctr c">&#9632;</p>

					<p class="f4">"Idh'āvuso, bhikkhu:|| ||</p>

					<p class="f4">6. 'Anuppannā me pāpakā akusalā dhammā uppajjamānā anatthāya saṃvatteyyunti||<br />
					na ātappaṃ karoti.|| ||</p>

					<p class="f4">Uppannā me pāpakā akusalā dhammā appahīyamānā anatthāya saṃvatteyyunti||<br />
					na ātappaṃ karoti.|| ||</p>

					<p class="f4">Anuppannā me kusalā dhammā nūppajjamānā anatthāya saṃvatteyyunti||<br />
					na ātappaṃ karoti.|| ||</p>

					<p class="f4">Uppannā me kusalā dhammā nirujjhamānā anatthāya saṃvatteyyunti||<br />
					na ātappaṃ karoti.'|| ||</p>

					<p class="f4">Evaṃ kho āvuso, anātāpī hoti.|| ||</p>

					<p class="ctr c">&#9632;</p>

					<p class="f4">7. Kathañ c'āvuso, an-ottāpī hoti?|| ||</p>

					<p class="f4">Idh'āvuso, bhikkhu:|| ||</p>

					<p class="f4">'Anuppannā me pāpakā akusalā dhammā uppajjamānā anatthāya saṃvatteyyunti||<br />
					na ottapati.|| ||</p>

					<p class="f4">'Uppannā me pāpakā akusalā dhammā appahīyamānā anatthāya saṃvatteyyunti||<br />
					na ottapati.|| ||</p>

					<p class="f4">'Anuppannā me kusalā dhammā nūppajjamānā anatthāya saṃvetteyyunti||<br />
					na ottapati.|| ||</p>

					<p class="f4">'Uppannā me kusalā dhammā nirujjhamānā anatthāya saṃvatteyyunti||<br />
					na ottapati.'|| ||</p>

					<p class="f4"><a id="pg197"><span class="f2 g"><b>[197]</b></span></a> Evaṃ kho āvuso an-ottāpī hoti.|| ||</p>

					<p class="f4">8. Evaṃ kho āvuso,<br />
					anātāpī<br />
					an-ottāpī||<br />
					abhabbo sambodhāya,||<br />
					abhabbo Nibbānāya,||<br />
					abhabbo anuttarassa yoga-k-khemassa adhigamāya.|| ||</p>

					<p class="ctr c">&#9632;</p>

					<p class="f4">9. Katañ c'āvuso, ātāpī hoti?|| ||</p>

					<p class="f4">Idh'āvuso, bhikkhu:|| ||</p>

					<p class="f4">'Anuppannā me pāpakā akusalā dhammā uppajjamānā anatthāya saṃvatteyyunti,||<br />
					ātappaṃ karoti.|| ||</p>

					<p class="f4">Uppannā me pāpakā akusalā dhammā appahīyamānā anatthāya saṃvatteyyunti,||<br />
					ātappaṃ karoti.|| ||</p>

					<p class="f4">Anuppannā me kusalā dhammā nūppajjamānā anatthāya saṃvatteyyunti,||<br />
					ātappaṃ karoti.|| ||</p>

					<p class="f4">Uppannā me kusalā dhammā nirujjhamānā anatthāya saṃvatteyyunti,||<br />
					ātappaṃ karoti'.|| ||</p>

					<p class="f4">Evaṃ kho āvuso, ātāpī hoti.|| ||</p>

					<p class="ctr c">&#9632;</p>

					<p class="f4">Kathañ c'āvuso, ottāpī hoti?|| ||</p>

					<p class="f4">Idh'āvuso, bhikkhu:|| ||</p>

					<p class="f4">'Anuppannā me pāpakā akusalā dhammā uppajjamānā anatthāya saṃvatteyyunti,||<br />
					ottapati.|| ||</p>

					<p class="f4">Uppannā me pāpakā akusalā dhammā appahīyamānā anatthāya saṃvatteyyunti,||<br />
					ottapati.|| ||</p>

					<p class="f4">Anuppannā me kusalā dhammā nūppajjamānā anatthāya saṃvetteyyunti,||<br />
					ottapati.|| ||</p>

					<p class="f4">Uppannā me kusalā dhammā nirujjhamānā anatthāya saṃvatteyyunti,||<br />
					ottapati.|| ||</p>

					<p class="f4">Evaṃ kho āvuso ottāpī hoti.|| ||</p>

					<p class="f4">Evaṃ kho āvuso,<br />
					ātāpī<br />
					ottāpī,||<br />
					bhabbo sambodhāya,||<br />
					bhabbo Nibbānāya,||<br />
					bhabbo anuttarassa yoga-k-khemassa adhigamayā" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>