<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 15: Anamattagga Samyuttam), Sutta 20. The Buddha illustrates the changing nature of things by revealing the evolution of Mount Vepulla over the course of the lifetimes of three previous Buddhas." />
<title>SN 2 15.20: Vepulla-Pabbata Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					II. Nidāna Vagga<br />
					15. Anamat'agga-Saɱyuttaɱ<br />
					II. Dutiya Vagga</h4>

					<h4 class="ctr"><a href="../../../../backmatter/indexes/sutta/sn/02_nv/idx_15_anamataggasamyutta.htm#p20">Sutta 20</a></h4>

					<h1>Vepulla-Pabbata Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg190"><span class="f2 g"><b>[190]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.15.020.rhyc.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Gijjhakūṭe pabbate.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Anamat'aggoyaɱ bhikkhave, saɱsāro.|| ||</p>

					<p class="f4">Pubbā koṭi na paññāyati avijjā-nīvaraṇānaɱ sattānaɱ taṇhā-saɱyojānānaɱ sandhāvataɱ saɱsarataɱ.|| ||</p>

					<p class="f4">Pubbā koṭi na paññāyati avijjā-nīvaraṇānaɱ sattānaɱ taṇhā-saɱyojānānaɱ sandhāvataɱ saɱsarataɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Bhūta-pubbaɱ bhikkhave,||<br />
					imassa Vepullassa pabbatassa Pācīnavaɱso tv'eva samaññā udapādi.|| ||</p>

					<p class="f4">Tena kho pana <a id="pg191"><span class="f2 g"><b>[191]</b></span></a> bhikkhave,||<br />
					samayena manussānaɱ Tivarā tv'eva samaññā udapādi.|| ||</p>

					<p class="f4">Tivarānaɱ bhikkhave,||<br />
					manussānaɱ cattārisaɱ vassa-sahassāni āyu-p-pamāṇaɱ ahosi.|| ||</p>

					<p class="f4">Tivarā bhikkhave,||<br />
					manussā Pācīnavaɱsaŋ pabbataɱ catuhena ārohanti,||<br />
					catuhena orohanti.|| ||</p>

					<p class="f4">Tena kho pana samayena Kakusandho Bhagavā arahaɱ Sammā-Sam-Buddho loke uppanno hoti.|| ||</p>

					<p class="f4">Kakusandhassa bhikkhave,||<br />
					Bhagavato arahato Sammā-Sam-Buddhassa||<br />
					Vidhura-Sañjīvaɱ nāma sāvakayugaɱ ahosi||<br />
					aggaɱ bhaddayugaɱ.|| ||</p>

					<p class="f4">Passatha bhikkhave,||<br />
					sā cevimassa pabbatassa samaññā antara-hitā.|| ||</p>

					<p class="f4">Te ca manussā kālaɱkatā.|| ||</p>

					<p class="f4">So ca Bhagavā parinibbuto.|| ||</p>

					<p class="f4">Evaɱ aniccā bhikkhave, sankhārā,||<br />
					evaɱ addhuvā bhikkhave, sankhārā,||<br />
					evaɱ anassāsikā bhikkhave, sankhārā.|| ||</p>

					<p class="f4">Yāvañ c'idaɱ bhikkhave,||<br />
					alam eva sabba-sankhāresu nibbindituɱ,||<br />
					alaɱ virajjituɱ,||<br />
					alaɱ vimuccituɱ.|| ||</p>

					<p class="ctr c">&#9632;</p>

					<p class="f4">Bhūta-pubbaɱ bhikkhave,||<br />
					imassa Vepullassa pabbatassa Vaŋkako tv'eva samaññā udapādi.|| ||</p>

					<p class="f4">Tena kho pana bhikkhave,||<br />
					samayena manussānaɱ Rohitassā tv'eva samaññā udapādi.|| ||</p>

					<p class="f4">Rohitassānaɱ bhikkhave,||<br />
					manussānaɱ tiɱsavassa-sahassāni āyu-p-pamāṇaɱ ahosi.|| ||</p>

					<p class="f4">Rohitassā bhikkhave,||<br />
					manussā Vaŋkakaɱ pabbataɱ tīhena ārohanti,||<br />
					tīhena orohanti.|| ||</p>

					<p class="f4">Tena kho pana bhikkhave,||<br />
					samayena Konāgamano||<br />
					Bhagavā arahaɱ Sammā-Sam-Buddho||<br />
					loke uppanno hoti.|| ||</p>

					<p class="f4">Konāgamanassa bhikkhave,||<br />
					Bhagavato arahato Sammā-Sam-Buddhassa||<br />
					Bhiyyo-Suttaraɱ nāma sāvakayugaɱ ahosi||<br />
					aggaɱ bhaddayugaɱ.|| ||</p>

					<p class="f4">Passatha bhikkhave,||<br />
					sā cevimassa pabbatassa samaññā antara-hitā.|| ||</p>

					<p class="f4">Te ca manussā kālaɱkatā.|| ||</p>

					<p class="f4">So ca Bhagavā parinibbuto.|| ||</p>

					<p class="f4"><a id="pg192"><span class="f2 g"><b>[192]</b></span></a> Evaɱ aniccā bhikkhave, sankhārā,||<br />
					evaɱ addhuvā bhikkhave, sankhārā,||<br />
					evaɱ anassāsikā bhikkhave, sankhārā.|| ||</p>

					<p class="f4">Yāvañ c'idaɱ bhikkhave,||<br />
					alam eva sabba-sankhāresu nibbindituɱ,||<br />
					alaɱ virajjituɱ,||<br />
					alaɱ vimuccituɱ.|| ||</p>

					<p class="ctr c">&#9632;</p>

					<p class="f4">Bhūta-pubbaɱ bhikkhave,||<br />
					imassa Vepullassa pabbatassa Suphasso tv'eva samaññā udapādi.|| ||</p>

					<p class="f4">Tena kho pana bhikkhave,||<br />
					samayena manussānaɱ Suppiya tv'eva samaññā udapādi.|| ||</p>

					<p class="f4">Suppiyānaɱ bhikkhave,||<br />
					manussānaɱ vīsati vassa-sahassāni āyu-p-pamāṇaɱ ahosi.|| ||</p>

					<p class="f4">Suppiyā bhikkhave,||<br />
					manussā Suphassaŋ pabbataɱ dvīhena ārohanti,||<br />
					dvīhena orohanti.|| ||</p>

					<p class="f4">Tena kho pana bhikkhave,||<br />
					samayena Kassapo||<br />
					Bhagavā arahaɱ Sammā-Sam-Buddho||<br />
					loke uppanno hoti.|| ||</p>

					<p class="f4">Kassapassa bhikkhave,||<br />
					Bhagavato arahato Sammā-Sam-Buddhassa||<br />
					Tissa-Bhāradvājaɱ nāma sāvakayugaɱ ahosi||<br />
					aggaɱ bhaddayugaɱ.|| ||</p>

					<p class="f4">Passatha bhikkhave,||<br />
					sā cevimassa pabbatassa samaññā antara-hitā.|| ||</p>

					<p class="f4">Te ca manussā kālaɱkatā.|| ||</p>

					<p class="f4">So ca Bhagavā parinibbuto.|| ||</p>

					<p class="f4">Evaɱ aniccā bhikkhave, sankhārā,||<br />
					evaɱ addhuvā bhikkhave, sankhārā,||<br />
					evaɱ anassāsikā bhikkhave, sankhārā.|| ||</p>

					<p class="f4">Yāvañ c'idaɱ bhikkhave,||<br />
					alam eva sabba-sankhāresu nibbindituɱ,||<br />
					alaɱ virajjituɱ,||<br />
					alaɱ vimuccituɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Etarahi kho pana bhikkhave,||<br />
					imassa Vepullassa pabbatassa Vepullo tv'eva samaññā udapādi.|| ||</p>

					<p class="f4">Etarahi kho pana bhikkhave,||<br />
					imesaŋ manussānaɱ Māgadhakā tv'eva samaññā udapādi.|| ||</p>

					<p class="f4">Māgadhakānaɱ bhikkhave,||<br />
					manussānaɱ appakaɱ āyu-p-pamāṇaɱ parittaɱ lahukaɱ.|| ||</p>

					<p class="f4">Yo ciraɱ jīvati,||<br />
					so vassa-sataɱ,||<br />
					appaɱ vā bhiyyo.|| ||</p>

					<p class="f4">Māgadhakā bhikkhave,||<br />
					manussā Vepullaɱ pabbataɱ muhuttena ārohanti,||<br />
					muhuttena orohanti.|| ||</p>

					<p class="f4">Etarahi kho pan'āhaɱ bhikkhave,||<br />
					arahaɱ Sammā-Sam-Buddho||<br />
					loke uppanno.|| ||</p>

					<p class="f4">Mayhaɱ kho pana bhikkhave,||<br />
					Sāriputta-Moggallānaɱ nāma sāvakayugaɱ||<br />
					aggaɱ bhaddayugaɱ.|| ||</p>

					<p class="f4">Bhavissati bhikkhave, so samayo,||<br />
					yā ayañ cevimassa <a id="pg193"><span class="f2 g"><b>[193]</b></span></a> pabbatassa samaññā antara-dhāyissati.|| ||</p>

					<p class="f4">Ime ce manussā kālaɱ karissanti.|| ||</p>

					<p class="f4">Ahañ ca parinibbāyissāmi.|| ||</p>

					<p class="f4">Evaɱ aniccā bhikkhave, sankhārā,||<br />
					evaɱ addhuvā bhikkhave, sankhārā,||<br />
					evaɱ anassāsikā bhikkhave, sankhārā.|| ||</p>

					<p class="f4">Yāvañ c'idaɱ bhikkhave,||<br />
					alam eva sabba-sankhāresu nibbindituɱ,||<br />
					alaɱ virajjituɱ,||<br />
					alaɱ vimuccituɱ" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idam avoca Bhagavā.|| ||</p>

					<p class="f4">Idaɱ vatvā Sugato athāparaɱ etad avoca Satthā:|| ||</p>

					      <p class="f4 in2">Pācīnavaɱso Tivarānaɱ||<br />
							Rohitassāna Vaŋkako,||<br />
							Suppiyānaɱ Suphassā ti||<br />
							Māgadhānañca Vepullo.|| ||</p>

					      <p class="f4 in2">Aniccā vata sankhārā||<br />
							uppāda-vaya-dhammino,||<br />
							Uppajjitvā nirujjhanti||<br />
							tesaŋ vūpasamo sukho ti,|| ||</p>

					<p class="ctr">Duggata Vagga Dutiya</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>