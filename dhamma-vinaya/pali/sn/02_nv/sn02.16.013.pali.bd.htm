<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 16: Kassapa Samyuttam), Sutta 13. The Buddha enumerates five things which lead to the disappearance of the Authentic Teaching." />
<title>SN 2 16:13: Sad'Dhamma-Patirūpaka Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					II. Nidāna Vagga<br />
					16. Kassapa Saṃyutta</h4>

					<h4 class="ctr"><a href="../../../../backmatter/indexes/sutta/sn/02_nv/idx_16_kassapasamyutta.htm#p13">Sutta 13</a></h4>

					<h1>Sad'Dhamma-Patirūpaka Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg223"><span class="f2 g"><b>[223]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.16.013.rhyc.pts.htm#p1">pts</a>][<a href="../../../../dhamma-vinaya/ati/sn/02_nv/sn02.16.013.than.ati.htm#p1">than</a>][<a href="../../../../dhamma-vinaya/mnl/sn/02_nv/sn02.16.013.upal.mnl.htm#p1">upal</a>][<a href="../../../../dhamma-vinaya/wp/sn/02_nv/sn02.16.013.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho āyasmā Mahā-Kassapo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Mahā-Kassapo Bhagavantaṃ etad avoca:|| ||</p>

					<p class="f4">"Ko nu kho bhante, hetu||<br />
					ko paccayo||<br />
					yena pubbe appatarāni c'eva sikkhā-padāni ahesuṃ,||<br />
					bahutarā ca bhikkhu aññāya saṇṭhahiṃsu?|| ||</p>

					<p class="f4">Ko pana bhante hetu||<br />
					ko paccayo||<br />
					yen'etarahi bahutarāni c'eva sikkhā-padāni appatarā ca bhikkhū aññāya saṇṭhahantī" ti?|| ||</p>

					<p class="f4">4. "Evaṃ h'etaṃ Kassapa, hoti||<br />
					sattesu hāyamānesu,||<br />
					Sad'Dhamme antara-dhāyamāne,||<br />
					bahutarāni c'eva sikkhā-padāni honti||<br />
					appatarā ca bhikkhū aññāya saṇṭhahanti.|| ||</p>

					<p class="f4">5. Na tāva Kassapa, Sad'Dhammassa antara-dhānaṃ hoti,||<br />
					yāva na Sad'Dhammapaṭirūpakaṃ loke uppajjati.|| ||</p>

					<p class="f4">Yato ca kho Kassapa,||<br />
					Sad'Dhammapaṭirūpakaṃ loke uppajjati,||<br />
					atha Sad'Dhammassa antara-dhānaṃ hoti.|| ||</p>

					<p class="f4">6. Seyyathā pi Kassapa,||<br />
					na tāva jāta-rūpassa antara-dhānaṃ hoti,||<br />
					yāva na jāta-rūpapaṭirūpakaṃ loke uppajjati||<br />
					yato ca kho Kassapa, jāta-rūpapaṭirūpakaṃ loke uppajjati,||<br />
					atha jāta-rūpassa antara-dhānaṃ hoti.|| ||</p>

					<p class="f4">7. Evam eva kho Kassapa,||<br />
					na tāva Sad'Dhammassa antara-dhānaṃ hoti,||<br />
					yāva na Sad'Dhammapaṭirūpakaṃ loke uppajjati,||<br />
					yato ca kho Kassapa Sad'Dhammapaṭirūpakaṃ loke uppajjati,||<br />
					atha Sad'Dhammassa antara-dhānaṃ hoti.|| ||</p>

					<p class="f4">8. Na kho Kassapa,||<br />
					paṭhavī-dhātu sad'Dhammaṃ antaradhāpeti.|| ||</p>

					<p class="f4">9. Na āpo-dhātu Sad'Dhammaṃ antaradhāpeti.|| ||</p>

					<p class="f4">10. Na tejo-dhātu Sad'Dhammaṃ antaradhāpeti.|| ||</p>

					<p class="f4">11. Na vāyo-dhātu Sad'Dhammaṃ antaradhāpeti.|| ||</p>

					<p class="f4">12. Atha kho idh'eva te uppajjanti mogha-purisā ye imaṃ Sad'Dhammaṃ antaradhāpenti.|| ||</p>

					<p class="f4">13. Seyyathā pi Kassapa, nāvā ādiken'eva opilavati,||<br />
					na kho Kassapa, evaṃ Sad'Dhammassa antara-dhānaṃ hoti.|| ||</p>

					<p class="f4">14. Pañca kho me Kassapa, okkamaṇiyā dhammā Sad'Dhammassa sammosāya antara-dhānāya saṃvaṭṭanti.|| ||</p>

					<p class="f4">Katame pañca?|| ||</p>

					<p class="f4">15. Idha Kassapa, bhikkhū,||<br />
					bhikkhuniyo,||<br />
					upāsakā,||<br />
					upāsikāyo||<br />
					[1] satthari agāravā viharanti appatissā,||<br />
					[2] dhamme agāravā viharanti appatissā,||<br />
					[3] Saṅgha agāravā viharanti appatissā,||<br />
					[4] sikkhāya agāravā viharanti appatissā,||<br />
					[5] samādhismiṃ agāravā viharanti appatissā.|| ||</p>

					<p class="f4">Ime kho Kassapa, pañca okkamaṇiyā dhammā Sad'Dhammassa sammosāya antara-dhānāya saṃvaṭṭanti.|| ||</p>

					<p class="f4">16. Pañca kho me Kassapa, dhammā Sad'Dhammassa ṭhitiyā asammosāya antara-dhānāya saṃvaṭṭanti.|| ||</p>

					<p class="f4">Katame pañca?|| ||</p>

					<p class="f4">17. Idha Kassapa, bhikkhu,||<br />
					bhikkhuniyo,||<br />
					upāsakā,||<br />
					upāsikāyo||<br />
					satthari sagāravā viharanti sappatissā,||<br />
					dhamme sagāravā viharanti sappatissā,||<br />
					saṅghe sagāravā viharanti sappatissā,||<br />
					sikkhāya sagāravā viharanti sappatissā,||<br />
					samādhismiṃ sagāravā viharanti sappatissā.|| ||</p>

					<p class="f4">18. Ime kho Kassapa, pañca dhammā Sad'Dhammassa ṭhitiyā asammosāya antara-dhānāya saṃvaṭṭantī" ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>