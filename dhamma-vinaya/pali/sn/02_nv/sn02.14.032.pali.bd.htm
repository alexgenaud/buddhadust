<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 2. Nidana Vagga, 14. Dhatu Samyutta, Sutta 32. The Buddha describes how it was through seeking, finding and gaining insight into the satisfaction in, problems with and escape from the characteristics of solidity, liquidity, heat and motion that he was assured that he had attained awakening and was no more to be subject to rebirth." />
<title>SN 2 14.32: Acarim [Assāda-Pariyesana] Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					II. Nidāna Vagga<br />
					14. Dhātu-Saṃyuttaṃ<br />
					IV. Catuttha Vagga</h4>

					<h4 class="ctr"><a href="../../../../backmatter/indexes/sutta/sn/02_nv/idx_14_dhatusamyutta.htm#p32">Sutta 32</a></h4>

					<h1>Acarim [Assāda-Pariyesana] Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg171"><span class="f2 g"><b>[171]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.14.032.rhyc.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Paṭhavi-dhātuy-ā-haṃ bhikkhave,||<br />
					assāda-pariyesanaṃ acariṃ.|| ||</p>

					<p class="f4">Yo paṭhavi-dhātuyā assādo,||<br />
					tad ajjhagamaṃ,||<br />
					yāvatā paṭhavi-dhātuyā assādo,||<br />
					paññāya me so su-diṭṭho.|| ||</p>

					<p class="f4">3. Paṭhavi-dhātuy-ā-haṃ bhikkhave,||<br />
					ādīnava-pariyesanaṃ acariṃ.|| ||</p>

					<p class="f4">Yo paṭhavi-dhātuyā ādīnavo,||<br />
					tad ajjhagamaṃ,||<br />
					yāvatā paṭhavi-dhātuyā ādīnavo,||<br />
					paññāya me so su-diṭṭho.|| ||</p>

					<p class="f4">4. Paṭhavi-dhātuy-ā-haṃ bhikkhave,||<br />
					nissaraṇa-pariyesanaṃ acariṃ.|| ||</p>

					<p class="f4">Yaṃ paṭhavi-dhātuyā nissaraṇaṃ,||<br />
					tad ajjhagamaṃ,||<br />
					yāvatā paṭhavi-dhātuyā nissaraṇaṃ,||<br />
					paññāya me taṃ su-diṭṭhaṃ.|| ||</p>

					<p class="ctr c">&#9632;</p>

					<p class="f4">5. Āpo-dhātuy-ā-haṃ bhikkhave,||<br />
					assāda-pariyesanaṃ acariṃ.|| ||</p>

					<p class="f4">Yo āpo-dhātuyā assādo,||<br />
					tad ajjhagamaṃ,||<br />
					yāvatā āpo-dhātuyā assādo,||<br />
					paññāya me so su-diṭṭho.|| ||</p>

					<p class="f4">6. Āpo-dhātuy-ā-haṃ bhikkhave,||<br />
					ādīnava-pariyesanaṃ acariṃ.|| ||</p>

					<p class="f4">Yo āpo-dhātuyā ādīnavo,||<br />
					tad ajjhagamaṃ,||<br />
					yāvatā āpo-dhātuyā ādīnavo,||<br />
					paññāya me so su-diṭṭho.|| ||</p>

					<p class="f4">7. Āpo-dhātuy-ā-haṃ bhikkhave,||<br />
					nissaraṇa-pariyesanaṃ acariṃ.|| ||</p>

					<p class="f4">Yaṃ āpo-dhātuyā nissaraṇaṃ,||<br />
					tad ajjhagamaṃ,||<br />
					yāvatā āpo-dhātuyā nissaraṇaṃ,||<br />
					paññāya me taṃ su-diṭṭhaṃ.|| ||</p>

					<p class="ctr c">&#9632;</p>

					<p class="f4">8. Tejo-dhātuy-ā-haṃ bhikkhave,||<br />
					assāda-pariyesanaṃ acariṃ.|| ||</p>

					<p class="f4">Yo tejo-dhātuyā assādo,||<br />
					tad ajjhagamaṃ,||<br />
					yāvatā tejo-dhātuyā assādo,||<br />
					paññāya me so su-diṭṭho.|| ||</p>

					<p class="f4">9. Tejo-dhātuy-ā-haṃ bhikkhave,||<br />
					ādīnava-pariyesanaṃ acariṃ.|| ||</p>

					<p class="f4">Yo tejo-dhātuyā ādīnavo,||<br />
					tad ajjhagamaṃ,||<br />
					yāvatā tejo-dhātuyā ādīnavo,||<br />
					paññāya me so su-diṭṭho.|| ||</p>

					<p class="f4">10. Tejo-dhātuy-ā-haṃ bhikkhave,||<br />
					nissaraṇa-pariyesanaṃ acariṃ.|| ||</p>

					<p class="f4">Yaṃ tejo-dhātuyā nissaraṇaṃ,||<br />
					tad ajjhagamaṃ,||<br />
					yāvatā tejo-dhātuyā nissaraṇaṃ,||<br />
					paññāya me taṃ su-diṭṭhaṃ.|| ||</p>

					<p class="ctr c">&#9632;</p>

					<p class="f4">11. Vāyo-dhātuy-ā-haṃ bhikkhave,||<br />
					assāda-pariyesanaṃ acariṃ.|| ||</p>

					<p class="f4">Yo vāyo-dhātuyā assādo,||<br />
					tad ajjhagamaṃ,||<br />
					yāvatā vāyo-dhātuyā assādo,||<br />
					paññāya me so su-diṭṭho.|| ||</p>

					<p class="f4">12. Vāyo-dhātuy-ā-haṃ bhikkhave,||<br />
					ādīnava-pariyesanaṃ acariṃ.|| ||</p>

					<p class="f4">Yo vāyo-dhātuyā ādīnavo,||<br />
					tad ajjhagamaṃ,||<br />
					yāvatā vāyo-dhātuyā ādīnavo,||<br />
					paññāya me so su-diṭṭho.|| ||</p>

					<p class="f4">13. Vāyo-dhātuy-ā-haṃ bhikkhave,||<br />
					nissaraṇa-pariyesanaṃ acariṃ.|| ||</p>

					<p class="f4">Yaṃ vāyo-dhātuyā nissaraṇaṃ,||<br />
					tad ajjhagamaṃ,||<br />
					yāvatā vāyo-dhātuyā nissaraṇaṃ,||<br />
					paññāya me taṃ su-diṭṭhaṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">14. Yāva kīvānc'āhaṃ bhikkhave,||<br />
					imāsaṃ catunnaṃ dhātūnaṃ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaṃ na abbhaññāsiṃ,||<br />
					<a id="pg172"><span class="f2 g"><b>[172]</b></span></a> n'eva tāvāhaṃ bhikkhave sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddhoti paccaññāsiṃ.|| ||</p>

					<p class="f4">15. Yato ca khv'āhaṃ bhikkhave,||<br />
					imāsaṃ catunnaṃ dhātūnaṃ evaṃ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaṃ abbhaññāsiṃ,||<br />
					ath'āhaṃ bhikkhave,||<br />
					sa-devake loke samāra ke sa-brahmake,||<br />
					sa-s-samaṇa-brāhmaṇiyā pajāya sadeva manussāya anuttaraṃ sammā-sambodhiṃ abhisambuddho paccaññāsiṃ.|| ||</p>

					<p class="f4">16. Ñāṇañ ca pana me dassanaṃ udapādi:||<br />
					'Akuppā me ceto-vimutti||<br />
					ayam antimā jāti||<br />
					n'atthi-dāni puna-b-bhavo' ti" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>