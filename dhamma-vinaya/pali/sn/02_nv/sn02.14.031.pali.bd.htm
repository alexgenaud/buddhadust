<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 2. Nidana Vagga, 14. Dhatu Samyutta, Sutta 31. The Buddha describes how it was through perception of the satisfaction in, problems with and escape from the characteristics of solidity, liquidity, heat and motion that he was assured that he had attained awakening and was no more to be subject to rebirth." />
<title>SN 2 14.31: Pubba Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					II. Nidāna Vagga<br />
					14. Dhātu-Saṃyuttaṃ<br />
					IV. Catuttha Vagga</h4>

					<h4 class="ctr"><a href="../../../../backmatter/indexes/sutta/sn/02_nv/idx_14_dhatusamyutta.htm#p31">Sutta 31</a></h4>

					<h1>Pubba Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg169"><span class="f2 g"><b>[169]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.14.031.rhyc.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. <a id="pg170"><span class="f2 g"><b>[170]</b></span></a> "Pubbe me bhikkhave, sambodhā anabhi-sambuddhassa bodhisattass'eva sato etad ahosi:|| ||</p>

					<p class="f4">3. 'Ko nu kho paṭhavi-dhātuyā assādo ko ādīnavo kiṃ nissaraṇaṃ?|| ||</p>

					<p class="f4">Ko āpo-dhātuyā assādo ko ādīnavo kiṃ nissaraṇaṃ?|| ||</p>

					<p class="f4">Ko tejo-dhātuyā assādo ko ādīnavo kiṃ nissaraṇaṃ?|| ||</p>

					<p class="f4">Ko vāyo-dhātuyā assādo ko ādīnavo kiṃ nissaraṇan' ti?|| ||</p>

					<p class="f4">4. Tassa mayhaṃ bhikkhave, etad ahosi:|| ||</p>

					<p class="f4">5. Yaṃ kho paṭhavi-dhātuṃ paṭicca uppajjati sukhaṃ somanassaṃ,||<br />
					ayaṃ paṭhavi-dhātuyā assādo.|| ||</p>

					<p class="f4">Yaṃ paṭhavi-dhātuyā aniccā dukkhā vipariṇāma-dhammā,||<br />
					ayaṃ paṭhavi-dhātuyā ādīnavo.|| ||</p>

					<p class="f4">Yaṃ paṭhavi-dhātuyā chanda-rāga-vinayo chanda-rāga-p-pahāṇaṃ,||<br />
					idaṃ paṭhavi-dhātuyā nissaraṇaṃ.|| ||</p>

					<p class="f4">6. Yaṃ āpo-dhātuṃ paṭicca uppajjati sukhaṃ somanassaṃ,||<br />
					ayaṃ āpo-dhātuyā assādo.|| ||</p>

					<p class="f4">Yaṃ āpo-dhātu aniccā dukkhā vipariṇāma-dhammā,||<br />
					ayaṃ āpo-dhātuyā ādīnavo.|| ||</p>

					<p class="f4">Yaṃ āpo-dhātuyā chanda-rāga-vinayo chanda-rāga-p-pahāṇaṃ,||<br />
					idaṃ āpo-dhātuyā nissaraṇaṃ.|| ||</p>

					<p class="f4">7. Yaṃ tejo-dhātuṃ paṭicca uppajjati sukhaṃ somanassaṃ,||<br />
					ayaṃ tejo-dhātuyā assādo.|| ||</p>

					<p class="f4">Yaṃ tejo-dhātu aniccā dukkhā vipariṇāma-dhammā,||<br />
					ayaṃ tejo-dhātuyā ādīnavo.|| ||</p>

					<p class="f4">Yaṃ tejo-dhātuyā chanda-rāga-vinayo chanda-rāga-p-pahāṇaṃ,||<br />
					idaṃ tejo-dhātuyā nissaraṇaṃ.|| ||</p>

					<p class="f4">8. Yaṃ vāyo-dhātuṃ paṭicca uppajjati sukhaṃ somanassaṃ,||<br />
					ayaṃ vāyo-dhātuyā assādo.|| ||</p>

					<p class="f4">Yaṃ vāyo-dhātu aniccā dukkhā vipariṇāma-dhammā,||<br />
					ayaṃ vāyo-dhātuyā ādīnavo.|| ||</p>

					<p class="f4">Yo vāyo-dhātuyā chanda-rāga-vinayo chanda-rāga-p-pahāṇaṃ,||<br />
					idaṃ vāyo-dhātuyā nissaraṇaṃ.|| ||</p>

					<p class="f4">9. Yāva kīvañc'āhaṃ bhikkhave,||<br />
					imāsaṃ catunnaṃ dhātūnaṃ evaṃ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaṃ nābbhaññāsiṃ,||<br />
					n'eva tāvāhaṃ bhikkhave,||<br />
					sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddhoti paccaññāsiṃ.|| ||</p>

					<p class="f4">10. Yato cakkhv'āhaṃ bhikkhave,||<br />
					imāsaṃ catunnaṃ dhātūnaṃ evaṃ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaṃ abbhaññāsiṃ,||<br />
					ath'āhaṃ bhikkhave,||<br />
					sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddhoti paccaññāsiṃ.|| ||</p>

					<p class="f4">11. <a id="pg171"><span class="f2 g"><b>[171]</b></span></a> Ñāṇañ ca pana me dassanaṃ udapādi:|| ||</p>

					<p class="f4">'Akuppā me ceto-vimutti||<br />
					ayam antimā jāti||<br />
					n'atthi-dāni puna-b-bhavo'" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>