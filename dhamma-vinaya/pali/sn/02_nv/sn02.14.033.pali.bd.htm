<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, 2. Nidana Vagga, (3) 14. Dhatu Samyutta, Sutta 33. The Buddha describes how if there were no satisfaction to be got from the properties of solidity, liquidity, heat, and motion, there would be no lust for them, how if there were no pain associated with them there would be no dissatisfaction with them, how if there were no way to escape from them there would be no escaping from them, but since there is, there is, and that it is only insofar as one has understood these things as they are that there is any living of the religious life and attaining to freedom." />
<title>SN 2 14.33: Yo no cedam [No cedam] Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikaya<br />
					Nidāna Vagga<br />
					14. Dhatu Saɱyutta</h4>

					<h4 class="ctr"><a href="../../../../backmatter/indexes/sutta/sn/02_nv/idx_14_dhatusamyutta.htm#p33">Sutta 33</a></h4>

					<h1>Yo no cedaɱ [No cedaɱ] Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.14.033.rhyc.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. No cedaɱ bhikkhave,||<br />
					paṭhavīdhātuyā assādo abhavissa,||<br />
					na-y-idaɱ sattā paṭhavīdhātuyaɱ sārajjeyyuɱ.|| ||</p>

					<p class="f4">Yasmā ca kho bhikkhave,||<br />
					atthi paṭhavīdhātuyā assādo,||<br />
					tasmā sattā paṭhavīdhātuyā sārajjanti.|| ||</p>

					<p class="f4">3. No cedaɱ bhikkhave,||<br />
					paṭhavīdhātuyā ādīnavo abhavissa,||<br />
					na-y-idaɱ sattā paṭhavīdhātuyā nibbindeyyuɱ.|| ||</p>

					<p class="f4">Yasmā ca kho bhikkhave,||<br />
					atthi paṭhavīdhātuyā ādinavo,||<br />
					tasmā sattā paṭhavīdhātuyā nibbindanti.|| ||</p>

					<p class="f4">4. No cedaɱ bhikkhave,||<br />
					paṭhavīdhātuyā nissaraṇaɱ abhavissa,||<br />
					na-y-idaɱ sattā paṭhavīdhātuyā nissareyyuɱ.|| ||</p>

					<p class="f4">Yasmā ca kho bhikkhave,||<br />
					atthi paṭhavīdhātuyā nissaraṇaɱ,||<br />
					tasmā sattā paṭhavīdhātuyā nissaranti.|| ||</p>

					<p class="f4">5. No cedaɱ bhikkhave,||<br />
					āpo-dhātuyā assādo abhavissa,||<br />
					na-y-idaɱ sattā āpo-dhātuyaɱ sārajjeyyuɱ.|| ||</p>

					<p class="f4">Yasmā ca kho bhikkhave,||<br />
					atthi āpo-dhātuyā assādo,||<br />
					tasmā sattā āpo-dhātuyā sārajjanti.|| ||</p>

					<p class="f4">6. No cedaɱ bhikkhave,||<br />
					āpo-dhātuyā ādīnavo abhavissa,||<br />
					na-y-idaɱ sattā āpo-dhātuyā nibbindeyyuɱ.|| ||</p>

					<p class="f4">Yasmā ca kho bhikkhave,||<br />
					atthi āpo-dhātuyā ādinavo,||<br />
					tasmā sattā āpo-dhātuyā nibbindanti.|| ||</p>

					<p class="f4">7. No cedaɱ bhikkhave,||<br />
					āpo-dhātuyā nissaraṇaɱ abhavissa,||<br />
					na-y-idaɱ sattā āpo-dhātuyā nissareyyuɱ.|| ||</p>

					<p class="f4">Yasmā ca kho bhikkhave,||<br />
					atthi āpo-dhātuyā nissaraṇaɱ,||<br />
					tasmā sattā āpo-dhātuyā nissaranti.|| ||</p>

					<p class="f4">8. No cedaɱ bhikkhave,||<br />
					tejo-dhātuyā assādo abhavissa,||<br />
					na-y-idaɱ sattā tejo-dhātuyaɱ sārajjeyyuɱ.|| ||</p>

					<p class="f4">Yasmā ca kho bhikkhave,||<br />
					atthi tejo-dhātuyā assādo,||<br />
					tasmā sattā tejo-dhātuyā sārajjanti.|| ||</p>

					<p class="f4">9. No cedaɱ bhikkhave,||<br />
					tejo-dhātuyā ādīnavo abhavissa,||<br />
					na-y-idaɱ sattā tejo-dhātuyā nibbindeyyuɱ.|| ||</p>

					<p class="f4">Yasmā ca kho bhikkhave,||<br />
					atthi tejo-dhātuyā ādinavo,||<br />
					tasmā sattā tejo-dhātuyā nibbindanti.|| ||</p>

					<p class="f4">10. No cedaɱ bhikkhave,||<br />
					tejo-dhātuyā nissaraṇaɱ abhavissa,||<br />
					na-y-idaɱ sattā tejo-dhātuyā nissareyyuɱ.|| ||</p>

					<p class="f4">Yasmā ca kho bhikkhave,||<br />
					atthi tejo-dhātuyā nissaraṇaɱ,||<br />
					tasmā sattā tejo-dhātuyā nissaranti.|| ||</p>

					<p class="f4">11. No cedaɱ bhikkhave,||<br />
					vāyo-dhātuyā assādo abhavissa,||<br />
					na-y-idaɱ sattā vāyo-dhātuyaɱ sārajjeyyuɱ.|| ||</p>

					<p class="f4">Yasmā ca kho bhikkhave,||<br />
					atthi vāyo-dhātuyā assādo,||<br />
					tasmā sattā vāyo-dhātuyā sārajjanti.|| ||</p>

					<p class="f4">12. <a id="pg173"><span class="f2 g"><b>[173]</b></span></a> No cedaɱ bhikkhave,||<br />
					vāyo-dhātuyā ādīnavo abhavissa,||<br />
					na-y-idaɱ sattā vāyo-dhātuyā nibbindeyyuɱ.|| ||</p>

					<p class="f4">Yasmā ca kho bhikkhave,||<br />
					atthi vāyo-dhātuyā ādinavo,||<br />
					tasmā sattā vāyo-dhātuyā nibbindanti.|| ||</p>

					<p class="f4">13. No cedaɱ bhikkhave,||<br />
					vāyo-dhātuyā nissaraṇaɱ abhavissa,||<br />
					na-y-idaɱ sattā vāyo-dhātuyā nissareyyuɱ.|| ||</p>

					<p class="f4">Yasmā ca kho bhikkhave,||<br />
					atthi vāyo-dhātuyā nissaraṇaɱ,||<br />
					tasmā sattā vāyo-dhātuyā nissaranti.|| ||</p>

					<p class="f4">14. Yāva kīvañcime bhikkhave,||<br />
					sattā imāsaɱ catunnaɱ dhātūnaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ nābbhaññāsuɱ,||<br />
					n'eva tāvime bhikkhave,||<br />
					sattā sa-devakā lokā sa-mārakā sabrahmakā,||<br />
					sa-s-samaṇa-brāhmaṇī pajāya sadeva-manussāya nissaṭṭhā visaɱuttā vippayuttā vimariyādikatena cetasā vihariɱsu.|| ||</p>

					<p class="f4">15. Yato ca kho bhikkhave,||<br />
					sattā imāsaɱ catunnaɱ dhātūnaɱ assādañ ca assādato ādīnavañ ca ādinavato nissaraṇañ ca nissaraṇato yathā-bhūtaɱ abbhaññāsuɱ,||<br />
					atha bhikkhave,||<br />
					sattā sa-devakā lokā sa-mārakā sabrahmakā,||<br />
					sa-s-samaṇa-brāhmaṇī pajāya sadeva-manussāya nissaṭṭhā visaññuttā vippayuttā vimariyādikatena cetasā viharantī ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>