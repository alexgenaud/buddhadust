<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 6. Rukkha Vagga), Sutta 60. After Ānanda praises the exposition of the Paticca Samuppada to him, The Buddha cautions him that this is no easy thing to see and he goes on to liken the prospects for continued growth for one who delights in contimplation of whatever is included under the heading of fuel to the condition of a great tree with healthy roots sucking up it's nourishment." />
<title>SN 2 12 60: Nidāna (Paṭicca-Samuppāda) Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saɱyutta Nikāya<br />
					II. Nidāna Vagga<br />
					12. Nidāna Saɱyutta<br />
					6. Rukkha Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p60">Sutta 60</a></h4>

					<h1>Nidāna (Paṭicca-Samuppāda) Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg92"><span class="f2 g"><b>[92]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.060.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.12.060.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Kurūsu viharati Kammāssa-dammaɱ nāma Kurūnaɱ nigamo.|| ||</p>

					<p class="f4">2. Atha kho āyasmā Ānando yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">3. Eka-m-antaɱ nisinno kho āyasmā Ānando Bhagavantaɱ etad avoca:|| ||</p>

					<p class="f4">"Acchariyaɱ bhante, abbhūtaɱ bhante.|| ||</p>

					<p class="f4">Yā ca gambhīro cāyaɱ bhante,||<br />
					paṭicca-samuppādo gambhīrāvabhāso ca,||<br />
					atha ca pana me uttānakuttānako viya khāyatī"  ti.|| ||</p>

					<p class="f4">"Mā hevaɱ Ānanda, mā hevaɱ Ānanda!|| ||</p>

					<p class="f4">Gambhīro cāyaɱ Ānanda.|| ||</p>

					<p class="f4">Paṭicca-samuppādo||<br />
					gambhirāvabhāso||<br />
					ca etassa Ānanda.|| ||</p>

					<p class="f4">Dhammassa aññāṇā||<br />
					ananubodhā||<br />
					appaṭivedhā||<br />
					evam ayaɱ pajā||<br />
					tant'ākula-kajātā guḷāguṇṭhika||<br />
					jātā muñjababbajabhūtā||<br />
					apāyaɱ||<br />
					duggatiɱ||<br />
					vinipātaɱ||<br />
					saŋsāraɱ||<br />
					nāti-vattati.|| ||</p>

					<p class="f4">5. Upādānīyesu Ānanda, dhammesu assādānupassino viharato viññāṇassa avakkanti hoti.|| ||</p>

					<p class="f4">Viññāṇa-paccayā nāma-rūpaɱ.|| ||</p>

					<p class="f4">Nāma-rūpa-paccayā saḷāyatanaɱ.|| ||</p>

					<p class="f4">Saḷāyatana-paccayā phasso.|| ||</p>

					<p class="f4">Phassa-paccayā vedanā.|| ||</p>

					<p class="f4">Vedanā-paccayā taṇhā.|| ||</p>

					<p class="f4">Taṇhā-paccayā upādānaɱ.|| ||</p>

					<p class="f4">Upādāna-paccayā bhavo.|| ||</p>

					<p class="f4">Bhava-paccayā jāti.|| ||</p>

					<p class="f4">Jāti-paccayā jarā-māraṇaɱ,||<br />
					soka-parideva-dukkha-domanass-upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">6. Seyyathā pi Ānanda, mahārukkho,||<br />
					tassa yāni c'eva mūlāni adhogamāni yāni ca tiriyaɱgamāni,||<br />
					sabbāni tāni uddhaɱ ojaɱ abhiharanti.|| ||</p>

					<p class="f4">Evaɱ hi so Ānanda mahārukkho tadāhāro tadūpādāno ciraɱ dīgham addhānaɱ tiṭṭheyya.|| ||</p>

					<p class="f4">7. Evam eva kho Ānanda,||<br />
					upādānīyesu dhammesu assādānupassino viharato viññāṇassa avakkanti hoti.|| ||</p>

					<p class="f4">Viññāṇa-paccayā nāma-rūpaɱ.|| ||</p>

					<p class="f4">Nāma-rūpa-paccayā saḷāyatanaɱ.|| ||</p>

					<p class="f4">Saḷāyatana-paccayā phasso.|| ||</p>

					<p class="f4">Phassa-paccayā vedanā.|| ||</p>

					<p class="f4">Vedanā-paccayā taṇhā.|| ||</p>

					<p class="f4">Taṇhā-paccayā <a id="pg93"><span class="f2 g"><b>[93]</b></span></a> upādānaɱ.|| ||</p>

					<p class="f4">Upādāna-paccayā bhavo.|| ||</p>

					<p class="f4">Bhava-paccayā jāti.|| ||</p>

					<p class="f4">Jāti-paccayā jarā-māraṇaɱ,||<br />
					soka-parideva-dukkha-domanass-upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">8. Upādānīyesu Ānanda,||<br />
					dhammesu ādīnavānupassino viharato viññāṇassa avakkanti na hoti.|| ||</p>

					<p class="f4">Viññāṇa-nirodhā nāma-rūpa-nirodho.|| ||</p>

					<p class="f4">Nāma-rūpa-nirodhā saḷāyatana-nirodho.|| ||</p>

					<p class="f4">Saḷāyatana-nirodhā phassa-nirodho.|| ||</p>

					<p class="f4">Phassa-nirodhā vedanā-nirodho.|| ||</p>

					<p class="f4">Vedanā-nirodhā taṇhā-nirodho.|| ||</p>

					<p class="f4">Taṇhā-nirodhā upādāna-nirodho.|| ||</p>

					<p class="f4">Upādāna-nirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-māraṇaɱ,||<br />
					soka-parideva-dukkha-domanass-upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hotī.|| ||</p>

					<p class="f4">9. Seyyathā pi Ānanda, mahārukkho,||<br />
					atha puriso āgaccheyya kuddālapiṭakaɱ ādāya||<br />
					so taɱ rukkhaɱ mūle chindeyya||<br />
					mūle chetvā paliɱ khaṇeyya||<br />
					paliɱ khaṇitvā mūlāni uddhareyya antamaso usīranāḷamattānipi,||<br />
					so taɱ rukkhaɱ khaṇḍākhaṇḍikaɱ chindeyya||<br />
					khaṇḍākhaṇḍikaɱ chetvā phāleyya||<br />
					phāletvā sakalikaɱ sakalikaɱ kareyya||<br />
					sakalikaɱ sakalikaɱ karitvā vāt'ātape visoseyya,||<br />
					vāt'ātape visosetvā agginā ḍaheyya||<br />
					agginā ḍahetvā masiɱ kareyya||<br />
					masiɱ karitvā mahāvāte vā opuneyya||<br />
					nadiyā vā sīgha-sotāya pavāheyya.|| ||</p>

					<p class="f4">Evaɱ hi so Ānanda mahārukkho ucchinnanamūlo assa||<br />
					tālā-vatthu-kato anabhāva-kato āyatiɱ anuppāda-dhammo.|| ||</p>

					<p class="f4">10. Evam eva kho Ānanda,||<br />
					upādānīyesu dhammesu ādīnavānupassino viharato viññāṇassa avakkanti na hoti.|| ||</p>

					<p class="f4">Viññāṇa-nirodhā nāma-rūpa-nirodho.|| ||</p>

					<p class="f4">Nāma-rūpa-nirodhā saḷāyatana-nirodho.|| ||</p>

					<p class="f4">Saḷāyatana-nirodhā phassa-nirodho.|| ||</p>

					<p class="f4">Phassa-nirodhā vedanā-nirodho.|| ||</p>

					<p class="f4">Vedanā-nirodhā taṇhā-nirodho.|| ||</p>

					<p class="f4">Taṇhā-nirodhā upādāna-nirodho.|| ||</p>

					<p class="f4">Upādāna-nirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-māraṇaɱ,||<br />
					soka-parideva-dukkha-domanass-upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hotī" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>