<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 2. Ahara Vagga), Sutta 19. The Buddha draws the distinction between the fool born identifying with body and pulled around by desires and the wise man born identifying with body and pulled around by desires: the wise man takes on the burden of the holy life and gives up his blindness and thirsts for pleasures of the senses where the fool does not." />
<title>SN 2 12 19: Balapandita Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saɱyutta Nikāya<br />
					II. Nidāna Vagga<br />
					12. Nidāna Saɱyutta<br />
					2. Āhāra Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p19">Sutta 19</a></h4>

					<h1>Bāla-Paṇḍita Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg23"><span class="f2 g"><b>[23]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.019.rhyc.pts.htm#p1">pts</a>][<a href="../../../../dhamma-vinaya/ati/sn/02_nv/sn02.12.019.than.ati.htm#p1">than</a>][<a href="../../../../dhamma-vinaya/bd/sn/02_nv/sn02.12.019.olds.bd.htm#p1">olds</a>][<a href="../../../../dhamma-vinaya/wp/sn/02_nv/sn02.12.019.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkh Bhagavato paccassosuɱ|| ||</p>

					<p class="f4">Bhagavā etad avoca:|| ||</p>

					<p class="f4">2. "Avijjā-nīvaraṇassa bhikkhave,||<br />
					bālassa taṇhāya sampa- <a id="pg24"><span class="f2 g"><b>[24]</b></span></a> yuttassa||<br />
					evam ayaɱ kāyo samudāgato.|| ||</p>

					<p class="f4">Iti ayaɱ c'eva kāyo bahiddhā ca nāma-rūpaɱ||<br />
					itth'etaɱ dvayaɱ dvayaɱ paṭicca phasso saḷevāyatanāni||<br />
					yehi puṭṭho bālo sukha-dukkhaɱ paṭisaŋvediyati||<br />
					etesaɱ vā aññatarena.|| ||</p>

					<p class="f4">3. Avijjā-nīvaraṇassa bhikkhave,||<br />
					paṇḍitassa taṇhāya sampayuttassa||<br />
					evam ayaɱ kāyo samudāgato.|| ||</p>

					<p class="f4">Iti ayaɱ c'eva kāyo bahiddhā ca nāma-rūpaɱ||<br />
					itth'etaɱ dvayaɱ dvayaɱ paṭicca phasso saḷevāyatanāni||<br />
					yehi puṭṭho paṇḍito sukha-dukkhaɱ paṭisaŋvediyati||<br />
					etesaɱ vā aññatarena.|| ||</p>

					<p class="f4">4. Tatra bhikkhave, ko viseso||<br />
					ko adhippāyo||<br />
					kiɱ nānā-karaṇaɱ paṇḍitassa bālenā" ti?|| ||</p>

					<p class="f4">5. "Bhagavaɱ-mūlakā no bhante, dhammā,||<br />
					Bhagavaɱ-nettikā||<br />
					Bhagavaɱ-paṭisaraṇā.|| ||</p>

					<p class="f4">Sādhu vata bhante,||<br />
					Bhagavantaɱ yeva paṭibhātu etassa bhāsitassa attho.|| ||</p>

					<p class="f4">Bhagavato sutvā bhikkhū dhāressantī" ti.|| ||</p>

					<p class="f4">6. "Tena hi bhikkhave,||<br />
					suṇātha||<br />
					sādhukaɱ manasi-karotha||<br />
					bhāsissāmī" ti.|| ||</p>

					<p class="f4">"Evaɱ bhante" ti<br />
					kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">7. "Yāya ca bhikkhave, avijjāya nivutassa bālassa||<br />
					yāya ca taṇhāya sampayuttassa||<br />
					ayaɱ kāyo samudāgato,||<br />
					sā c'eva avijjā bālassa appahīnā||<br />
					sā ca taṇhā aparikkhīṇā.|| ||</p>

					<p class="f4">Taɱ kissa hetu?|| ||</p>

					<p class="f4">Na bhikkhave, bālo acari Brahma-cariyaɱ,||<br />
					sammā-dukkha-kkhayāya.|| ||</p>

					<p class="f4">Tasmā bālo kāyassa bhedā kāyūpago hoti.|| ||</p>

					<p class="f4">So kāyūpago samāno na parimuccati jātiyā||<br />
					jarāya maraṇena||<br />
					sokehi||<br />
					paridevehi||<br />
					dukkhehi||<br />
					domanassehi||<br />
					upāyāsehi.|| ||</p>

					<p class="f4">Na parimuccati dukkhasmā ti vadāmi.|| ||</p>

					<p class="f4">8. Yāya ca bhikkhave, avijjāya nivutassa paṇḍitassa||<br />
					yāya ca taṇhāya sampayuttassa||<br />
					ayaɱ kāyo samudāgato,||<br />
					sā c'eva avijjā paṇḍitassa pahīnā||<br />
					sā ca taṇhā parikkhīṇā.|| ||</p>

					<p class="f4">Taɱ kissa hetu?|| ||</p>

					<p class="f4">Acari bhikkhave, paṇḍito Brahma-cariyaɱ||<br />
					<a id="pg25"><span class="f2 g"><b>[25]</b></span></a> sammā-dukkha-kkhayāya.|| ||</p>

					<p class="f4">Tasmā paṇḍito kāyassa bhedā na kāyūpago hoti.|| ||</p>

					<p class="f4">So akāyūpago samāno parimuccati jātiyā||<br />
					jarāya maraṇena||<br />
					sokehi||<br />
					paridevehi||<br />
					dukkhehi||<br />
					domanassehi||<br />
					upāyāsehi.|| ||</p>

					<p class="f4">Parimuccati dukkhasmā ti vadāmi.|| ||</p>

					<p class="f4">Ayaɱ kho bhikkhave,||<br />
					viseso ayaɱ adhippāyo,||<br />
					idaɱ nānā-karaṇaɱ paṇḍitassa bālena,||<br />
					yad idaɱ brahma-cariy-a-vāso" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>