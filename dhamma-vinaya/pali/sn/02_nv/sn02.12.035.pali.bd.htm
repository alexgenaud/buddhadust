<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 4. Kalarakhattiyo Vagga), Sutta 35. In response to a series of questions concerning 'who' experiences the various stages of the Paticca Samuppada, The Buddha explains that these questions assume the idea of an individual or experiencer, and a differentiation between the experience and the experiencer and that such an assumption falls into the trap of postulating an eternal self or a self that is annihilated and that with either of those two extreme views it is not possible to end pain and reach the goal of Arahantship and that this amounts to blindness, but by bringing this blindness to an end and seeing that the process is impersonal the end of pain is attainable and the goal of Arahantship can be reached." />
<title>SN 2 12 35: Avijjadipaccaya Desana Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saɱyutta Nikāya<br />
					II. Nidāna Vagga<br />
					12. Nidāna Saɱyutta<br />
					4. Kaḷara-Khattiya Vagga</p>

					<h4 class="ctr"><a id="sn.2.12.35" href="../../../../backmatter/indexes/sutta/sn/02_nv/idx_12_nidanasamyutta.htm#p35">Sutta 35</a></h4>

					<h1>Paṭhama Avijjā-Paccayā Desanā Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg60"><span class="f2 g"><b>[60]</b></span></a></p>

					<p class="f4"><span class="f3">[<a id="p35.1">35.1</a>][<a href="../../../../dhamma-vinaya/pts/sn/02_nv/sn02.12.035.rhyc.pts.htm#p1">pts</a>][<a href="../../../../dhamma-vinaya/ati/sn/02_nv/sn02.12.035.than.ati.htm#p1">than</a>][<a href="../../../../dhamma-vinaya/bit/bit-25.htm#p1">wrrn</a>][<a href="../../../../dhamma-vinaya/wp/sn/02_nv/sn02.12.035.bodh.wp.htm#p1">bodh</a>]</span> Evaɱ me sutaɱ||<br />
					Ekaɱ samayaɱ Sāvatthiyaɱ-|| ||</p>

					<p class="f4">"Avijjā-paccayā bhikkhave, sankhārā,||<br />
					sankhāra-paccayā viññāṇaɱ,||<br />
					viññāṇa-paccayā nāma-rūpaɱ,||<br />
					nāma-rūpa-paccayā saḷāyatanaɱ,||<br />
					saḷāyatana-paccayā phasso,||<br />
					Phassa-paccayā vedanā,||<br />
					vedanā-paccayā taṇhā,||<br />
					taṇhā-paccayā upādānaɱ,||<br />
					upādāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaɱ,||<br />
					soka-parideva-dukkha-domanass'ūpāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hotī" ti.|| ||</p>

					<p class="f4">Evaɱ vutte aññataro bhikkhu,||<br />
					Bhagavantaɱ etad avoca.|| ||</p>

					<p class="f4">"Katamaɱ nu kho bhante, jarā-maraṇaɱ||<br />
					kassa ca pana idaɱ jarā-maraṇan" ti?"|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamaɱ jarā-maraṇaɱ||<br />
					<a id="pg61"><span class="f2 g"><b>[61]</b></span></a> kassa ca pana idaɱ jarā-maraṇanti?'|| ||</p>

					<p class="f4">Iti vā bhikkhu yo vadeyya,|| ||</p>

					<p class="f4">'Aññaɱ jarā-maraṇaɱ||<br />
					aññassa ca pana idaɱ jarā-maraṇan' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Jāti-paccayā jarā-maraṇan' ti.|| ||</p>

					<p class="ctr c">&#9632;</p>

					<p class="f4">"Katamā nu kho bhante, jāti||<br />
					kassa ca panāyaɱ jātī" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"Katamā jāti||<br />
					kassa ca panāyaɱ jātī" ti?"|| ||</p>

					<p class="f4">Iti vā bhikkhu yo vadeyya,|| ||</p>

					<p class="f4">'Aññā jāti,||<br />
					aññassa ca panāyaɱ jātī' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Bhava-paccayā jātī'" ti.|| ||</p>

					<p class="ctr c">&#9632;</p>

					<p class="f4">"Katamo nu kho bhante, bhavo||<br />
					kassa ca panāyaɱ bhavo" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamo bhavo||<br />
					kassa ca panāyaɱ bhavo" ti.|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññassa bhavo||<br />
					añño panāyaɱ bhavo' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Upādāna-paccayā bhavo'" ti.|| ||</p>

					<p class="ctr c">&#9632;</p>

					<p class="f4">"Katamaɱ nu kho bhante upādānaɱ||<br />
					kassa ca pana idaɱ upādānn" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamaɱ upādānaɱ||<br />
					kassa ca pana idaɱ upādānan' ti.|| ||</p>

					<p class="f4">iti vā bhikkhu,||<br />
					yo vadeyya|| ||</p>

					<p class="f4">'Aññassa upādānaɱ||<br />
					aññaɱ pana idaɱ upādānan' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Taṇhā-paccayā upādānan'" ti.|| ||</p>

					<p class="ctr c">&#9632;</p>

					<p class="f4">"Katame nu kho bhante, taṇhā||<br />
					kassa ca panime taṇhā" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katame taṇhā||<br />
					kassa ca panime taṇhā' ti.|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññassa taṇhā||<br />
					aññe panime taṇhā' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Vedanā-paccayā taṇhā'" ti.|| ||</p>

					<p class="ctr c">&#9632;</p>

					<p class="f4">"Katame nu kho bhante, vedanā||<br />
					kassa ca panime vedanā" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katame vedanā||<br />
					kkassa ca panime vedanā' ti.|| ||</p>

					<p class="f4">iti vā bhikkhu,||<br />
					so vadeyya,|| ||</p>

					<p class="f4">'Aññassa vedanā||<br />
					aññe panime vedanā' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Phassa-paccayā vedanā'" ti.|| ||</p>

					<p class="ctr c">&#9632;</p>

					<p class="f4">"Katamo nu kho bhante, phasso||<br />
					kassa ca panāyaɱ phasso" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamo phasso||<br />
					kassa ca panāyaɱ phasso' ti.|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññassa phasso||<br />
					añño panāyaɱ phasso' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Saḷāyatana-paccayā phasso'" ti.|| ||</p>

					<p class="ctr c">&#9632;</p>

					<p class="f4">"Katamaɱ nu kho bhante, saḷāyatanaɱ||<br />
					kassa ca pana idaɱ saḷāyatanan" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamaɱ saḷāyatanaɱ||<br />
					kassa ca pana idaɱ saḷāyatanan' ti.|| ||</p>

					<p class="f4">iti vā bhikkhu yo vadeyya,|| ||</p>

					<p class="f4">'Aññassa saḷāyatanaɱ||<br />
					aññaɱ pana idaɱ saḷāyatanan' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Nāma-rūpa-paccayā saḷāyatanan'" ti.|| ||</p>

					<p class="ctr c">&#9632;</p>

					<p class="f4">"Katamaɱ nu kho bhante, nāma-rūpaɱ||<br />
					kassa ca pana idaɱ nāma-rūpan" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamaɱ nāma-rūpaɱ||<br />
					kassa ca pana idaɱ nāma-rūpan' ti,|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññassa nāma-rūpaɱ||<br />
					aññaɱ pana idaɱ nāma-rūpan' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4"><a id="pg62"><span class="f2 g"><b>[62]</b></span></a> 'Viññāṇa-paccayā nāma-rūpan'" ti.|| ||</p>

					<p class="ctr c">&#9632;</p>

					<p class="f4">"Katamaɱ nu kho bhante, viññāṇaɱ||<br />
					kassa ca pana idaɱ viññāṇan" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katamaɱ viññāṇaɱ||<br />
					kassa ca pana idaɱ viññāṇan' ti,|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññassa viññāṇaɱ||<br />
					aññaɱ pana idaɱ viññāṇan' ti.|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Sankhāra-paccayā viññāṇan'" ti.|| ||</p>

					<p class="ctr c">&#9632;</p>

					<p class="f4">"Katame nu kho bhante, sankhārā||<br />
					kassa ca panime sankhārā" ti?|| ||</p>

					<p class="f4">"No kallo pañho" ti Bhagavā avoca.|| ||</p>

					<p class="f4">"'Katame sankhārā||<br />
					kassa ca panime sankhārā' ti,|| ||</p>

					<p class="f4">iti vā bhikkhu,||<br />
					yo vadeyya,|| ||</p>

					<p class="f4">'Aññe sankhārā,||<br />
					aññassa panime sankhārā' ti,|| ||</p>

					<p class="f4">iti vā bhikkhu yo vadeyya,||<br />
					ubhayame taɱ ekatthaɱ||<br />
					vyañjanam eva nānaɱ.|| ||</p>

					<p class="f4">'Taɱ jīvaɱ, taɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">"Aññaɱ jīvaɱ, aññaɱ sarīran' ti;|| ||</p>

					<p class="f4">vā bhikkhu diṭṭhiyā sati brahma-cariy-a-vāso na hoti.|| ||</p>

					<p class="f4">Ete te bhikkhu ubho ante anupagamma majjhena Tathāgato dhammaɱ deseti:|| ||</p>

					<p class="f4">'Avijjā-paccayā sankhārā' ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamañ ca jarā-maraṇaɱ||<br />
					kassa ca pana idaɱ jarā-maraṇaɱ?'|| ||</p>

					<p class="f4">iti vā,|| ||</p>

					<p class="f4">'Aññaɱ jarā-maraṇaɱ,||<br />
					aññassa ca pana idaɱ jarā-maraṇaɱ'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamā jāti||<br />
					kassa ca pana panāyaɱ jāti?'|| ||</p>

					<p class="f4">iti vā,|| ||</p>

					<p class="f4">'Añña jāti,||<br />
					aññassa ca panāyaɱ jāti'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamo bhavo||<br />
					kassa ca panāyaɱ bhavo?'|| ||</p>

					<p class="f4">iti vā,|| ||</p>

					<p class="f4">'Añño bhavo,||<br />
					aññassa ca panāyaɱ bhavo'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamaɱ upādānaɱ||<br />
					kassa ca pana idaɱ upādānaɱ?'|| ||</p>

					<p class="f4">iti vā,|| ||</p>

					<p class="f4">'Aññaɱ upādānaɱ,||<br />
					aññassa ca pana idaɱ upādānaɱ'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamā taṇhā||<br />
					kassa ca panāyaɱ taṇhā?'|| ||</p>

					<p class="f4">iti vā,|| ||</p>

					<p class="f4">'Aññā taṇhā,||<br />
					aññassa ca panāyaɱ taṇhā'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4"><a id="pg63"><span class="f2 g"><b>[63]</b></span></a> Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamā vedanā||<br />
					kassa ca panāyaɱ vedanā?'|| ||</p>

					<p class="f4">iti vā,|| ||</p>

					<p class="f4">'Aññā vedanā,||<br />
					aññassa ca panāyaɱ vedanā'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamo phasso||<br />
					kassa ca panāyaɱ phasso?'|| ||</p>

					<p class="f4">iti vā,|| ||</p>

					<p class="f4">'Añño phasso,||<br />
					aññassa ca panāyaɱ phasso'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamaɱ saḷāyatanaɱ||<br />
					kassa ca pana idaɱ saḷāyatanaɱ?'|| ||</p>

					<p class="f4">iti vā,|| ||</p>

					<p class="f4">'Aññaɱ saḷāyatanaɱ,||<br />
					aññassa ca pana idaɱ saḷāyatanaɱ'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamaɱ nāma-rūpaɱ||<br />
					kassa ca pana idaɱ nāma-rūpaɱ?'|| ||</p>

					<p class="f4">iti vā,|| ||</p>

					<p class="f4">'Aññaɱ nāma-rūpaɱ,||<br />
					aññassa ca pana idaɱ nāma-rūpaɱ'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katamaɱ viññāṇaɱ||<br />
					kassa ca pana idaɱ viññāṇaɱ?'|| ||</p>

					<p class="f4">iti vā,|| ||</p>

					<p class="f4">'Aññaɱ viññāṇaɱ,||<br />
					aññassa ca pana idaɱ viññāṇaɱ'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā.|| ||</p>

					<p class="ctr c">&#9632;</p>

					<p class="f4">Avijjāya tv'eva bhikkhu,||<br />
					asesavirāga-nirodhā||<br />
					yānissatāni||<br />
					visūkāyitāni||<br />
					visevitāni||<br />
					vipphanditāni||<br />
					kānici kānici:|| ||</p>

					<p class="f4">'Katame sankhārā||<br />
					kassa ca panime sankhārā?'|| ||</p>

					<p class="f4">iti vā,|| ||</p>

					<p class="f4">'Aññe sankhārā,||<br />
					aññassa ca panime sankhārā'|| ||</p>

					<p class="f4">iti vā,|| ||</p>

					<p class="f4">'Taɱ jīvaɱ taɱ sarīraɱ'|| ||</p>

					<p class="f4">iti vā,|| ||</p>

					<p class="f4">'Aññaɱ jīvaɱ aññaɱ sarīraɱ iti vā;'|| ||</p>

					<p class="f4">sabbānissatāni pahīṇāni bhavanti||<br />
					ucchinna-mūlāni tālā-vatthu-katāni anabhāva-katāni āyatiɱ anuppāda-dhammā."|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>