<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 3. Dasa-bala Vagga), Sutta 22. The Buddha states that it is because he has ten powers and is confident in four ways that he is able to teach about the components of existence, their arising and their ending and then adds an inspiring admonition to give up lazy ways and take on energy to accomplish the goal." />
<title>SN 2 12 22: Dutiya Dasa-Balā Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saṃyutta Nikāya<br />
					II. Nidāna Vagga<br />
					12. Nidāna Saṃyutta<br />
					3. Dasa-Balā Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p22">Sutta 22</a></h4>

					<h1>Dutiya Dasa-Balā Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg28"><span class="f2 g"><b>[28]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.022.rhyc.pts.htm#p1">pts</a>][<a href="../../../../dhamma-vinaya/wp/sn/02_nv/sn02.12.022.bodh.wp.htm#p1">bodh</a>][<a href="../../../../dhamma-vinaya/bd/sn/02_nv/sn02.12.022.olds.bd.htm#p1">olds</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkh Bhagavato paccassosuṃ|| ||</p>

					<p class="f4">Bhagavā etad avoca:|| ||</p>

					<p class="f4">2. "Dasa-bala-samannāgato bhikkhave, Tathāgato catūhi ca vesārajjehi samannāgato āsabhaṃ ṭhānaṃ paṭijānāti||<br />
					parisāsu sīha-nādaṃ nadati||<br />
					brahma-cakkaṃ pavatteti:|| ||</p>

					<p class="f4">Iti rūpaṃ,||<br />
					iti rūpassa samudayo,||<br />
					iti rūpassa atthaṇgamo.|| ||</p>

					<p class="f4">Iti vedanā,||<br />
					iti vedanāya samudayo,||<br />
					iti vedanāya atthaṇgamo.|| ||</p>

					<p class="f4">Iti saññā,||<br />
					iti saññāya samudayo,||<br />
					iti saññāya atthaṇgamo.|| ||</p>

					<p class="f4">Iti saṇkhārā,||<br />
					iti saṇkhārānaṃ samudayo,||<br />
					iti saṇkhārānaṃ atthaṇgamo.|| ||</p>

					<p class="f4">Iti viññāṇaṃ,||<br />
					iti viññāṇassa samudayo,||<br />
					iti viññāṇassa atthaṇgamo.|| ||</p>

					<p class="f4">Iti imasmiṃ sati idaṃ hoti.|| ||</p>

					<p class="f4">Imass'uppādā idaṃ uppajjati.|| ||</p>

					<p class="f4">Imasmiṃ asati idaṃ na hoti.|| ||</p>

					<p class="f4">Imassa nirodhā idaṃ nirujjhati.|| ||</p>

					<p class="f4">Yad idaṃ:|| ||</p>

					<p class="f4">3. Avijjā-paccayā bhikkhave saṇkhārā||<br />
					saṇkhāra-paccayā viññāṇaṃ||<br />
					viññāṇa-paccayā nāma-rūpaṃ||<br />
					nāma-rūpa-paccayā saḷāyatanaṃ||<br />
					saḷāyatana-paccayā phasso||<br />
					phassa-paccayā vedanā||<br />
					vedanā-paccayā taṇhā||<br />
					taṇhā-paccayā upādānaṃ||<br />
					upādāna-paccayā bhavo||<br />
					bhava-paccayā jāti||<br />
					jāti-paccayā jarā-maraṇaṃ soka-parideva-dukkha-domanassupāyasā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">4. Avijjāya tv'eva asesa-virāga-nirodhā saṇkhāra-nirodho||<br />
					saṇkhāra-nirodhā viññāṇa-nirodho||<br />
					viññāṇa-nirodhā nāma-rūpa-nirodho||<br />
					nāma-rūpa-nirodhā saḷāyatana-nirodho||<br />
					saḷāyatana-nirodhā phassa-nirodho||<br />
					phassa-nirodhā vedanā-nirodho||<br />
					vedanā-nirodhā taṇhā-nirodho||<br />
					taṇhā-nirodhā upādāna-nirodho||<br />
					upādāna-nirodhā bhava-nirodho||<br />
					bhava-nirodhā jāti-nirodho||<br />
					jāti-nirodhā jarā-maraṇaṃ soka-parideva-dukkha-domanāssupāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hotī.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Evaṃ svākkhāto, bhikkhave,||<br />
					mayā dhammo,||<br />
					uttāno,||<br />
					vivaṭo,||<br />
					pakāsito,||<br />
					chinna-pilotiko.|| ||</p>

					<p class="f4">Evaṃ svākkhāte kho, bhikkhave,||<br />
					mayā dhamme,||<br />
					uttāne,||<br />
					vivaṭe,||<br />
					pakāsite,||<br />
					chinnapilotike,||<br />
					alameva||<br />
					saddhā pabbajitena||<br />
					kula-puttena||<br />
					viriyaṃ ārabhituṃ:|| ||</p>
					
					<p class="f4">'Kāmaṃ taco ca||<br />
					nahāru ca||<br />
					aṭṭhi ca avasissatu,||<br />
					sarīre upasussatu||<br />
					maṃsa-lohitaṃ,||<br />
					yaṃ taṃ purisatthāmena||<br />
					purisa-viriyena||<br />
					purisa-parakkamena||<br />
					pattabbaṃ na taṃ apāpuṇitvā viriyassa saṇṭhānaṃ bhavissati.' ti.|| ||</p>

					<p class="f4"><a id="pg29"><span class="f2 g"><b>[29]</b></span></a> Dukkhaṃ hi bhikkhave,||<br />
					kusīto viharati||<br />
					vokiṇṇo pāpakehi akusalehi dhammehi.|| ||</p>

					<p class="f4">Mahantañ ca||<br />
					sadatthaṃ parihāpeti.|| ||</p>

					<p class="f4">Āraddha-viriyo ca kho, bhikkhave||<br />
					sukhaṃ viharati||<br />
					pavivitto pāpakehi akusalehi dhammehi,||<br />
					mahantañ ca sadatthaṃ paripūreti.|| ||</p>

					<p class="f4">Na bhikkhave, hīnena aggassa patti hoti||<br />
					aggena ca kho aggassa patti hoti.</p>
					
					<p class="f4">Maṇḍapeyyamidaṃ, bhikkhave,||<br />
					Brahma-cariyaṃ.</p>
					
					<p class="f4">Satthā sammukhī-bhūto||<br />
					tasmātiha bhikkhave,||<br />
					viriyaṃ ārabhatha appattassa pattiyā,||<br />
					anadhigatassa adhigamāya,||<br />
					asacchi-katassa sacchi-kiriyāya:|| ||</p>

					<p class="f4">'Evaṃ no ayaṃ amhākaṃ pabbajjā avañjhā bhavissati,||<br />
					saphalā saudrayā,||<br />
					yesaṇ mayaṃ paribhuñjāma,||<br />
					cīvara-piṇḍa-pāta-sen'āsana-gilāna-paccaya-bhesajja-parikkhāraṃ,||<br />
					tesaṇ te kārā amhesu maha-p-phalā bhavissanti mahā-nisaṃsā' ti.|| ||</p>

					<p class="f4">Evaṃ hi vo bhikkhave sikkhitabbaṃ.|| ||</p>

					<p class="f4">Attatthaṃ vā hi, bhikkhave,||<br />
					sampassamānena||<br />
					alameva appamādena sampādetuṃ.|| ||</p>

					<p class="f4">Paratthaṃ vā hi, bhikkhave,||<br />
					sampassamānena||<br />
					alameva appamādena sampādetuṃ.|| ||</p>

					<p class="f4">Ubhayatthaṃ vā hi, bhikkhave,||<br />
					sampassamānena||<br />
					alameva appamādena sampādetun" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>