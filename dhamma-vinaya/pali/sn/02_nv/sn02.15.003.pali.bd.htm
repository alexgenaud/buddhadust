<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 15: Anamattagga Samyuttam), Sutta 3. A simile for the incalculable length of time we have been passing from birth to birth suffering pain, suffering disaster filling the charnal fields tied to the unwanted, separated from the loved." />
<title>SN 2 15:3: Assu Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					II. Nidāna Vagga<br />
					15. Anamat'agga-Saɱyuttaɱ<br />
					I. Paṭhama Vagga</h4>

					<h4 class="ctr"><a href="../../../../backmatter/indexes/sutta/sn/02_nv/idx_15_anamataggasamyutta.htm#p3">Sutta 3</a></h4>

					<h1>Assu Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg179"><span class="f2 g"><b>[179]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.15.003.rhyc.pts.htm#p1">pts</a>][<a href="../../../../dhamma-vinaya/ati/sn/02_nv/sn02.15.003.than.ati.htm#p1">than</a>]</span> Evam me sutaɱ|| ||</p>

					<p class="f4">Ekaɱ samayaɱ Sāvatthiyaɱ-|| ||</p>

					<p class="f4">2. Anamat'aggoyaɱ bhikkhave, saɱsāro.|| ||</p>

					<p class="f4">Pubbākoṭi na paññāyati avijjā-nīvaraṇānaɱ sattāṇaɱ taṇhā-saɱyojanānaɱ sandhāvataɱ saɱsarataɱ.|| ||</p>

					<p class="f4">"Dīgha-rattaɱ vo bhikkhave,||<br />
					dukkhaɱ paccanubhūtaɱ".|| ||</p>

					<p class="f4">3. Taɱ kiɱ maññatha bhikkhave,||<br />
					katamannu kho bahutaraɱ yaɱ vā kho iminā dīghena addhunā sandhāvataɱ saɱsarataɱ amanāpasampayogā manāpavippayogā kandantānaɱ rudantānaɱ assupassannaɱ paggharitaɱ,||<br />
					yaɱ vā catusu mahā-samuddesu udakan" ti?|| ||</p>

					<p class="f4">4. "Yathā kho mayaɱ bhante,||<br />
					Bhagavatā dhammaɱ desitaɱ ājānāma,||<br />
					etad eva bhante,||<br />
					bahutaraɱ yaɱ no <a id="pg180"><span class="f2 g"><b>[180]</b></span></a> iminā dīghena addhunā sandhāvataɱ saɱsarataɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakan" ti.|| ||</p>

					<p class="f4">5. "Sādhu sādhu bhikkhave,||<br />
					sādhu kho me tumhe bhikkhave,||<br />
					evaɱ dhammaɱ desitaɱ ājānātha.|| ||</p>

					<p class="f4">6. Etad eva bhikkhave,||<br />
					bahutaraɱ yaɱ vo iminā dīghena addhunā sandhāvataɱ saɱsarataɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">7. Dīgha-rattaɱ vo bhikkhave,||<br />
					mātumaraṇaɱ paccanubhūtaɱ.<span class="f3"><sup>[<a id="edfn1" href="#edn1">ed1</a>]</sup></span>|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo mātumaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">8. Dīgha-rattaɱ vo bhikkhave,||<br />
					pitumaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo pitumaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">9. Dīgha-rattaɱ vo bhikkhave,||<br />
					bhātumaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo bhātumaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">10. Dīgha-rattaɱ vo bhikkhave,||<br />
					bhaginimaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo bhaginimaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">11. Dīgha-rattaɱ vo bhikkhave,||<br />
					puttamaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo puttamaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">12. Dīgha-rattaɱ vo bhikkhave,||<br />
					dhītumaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo dhītumaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">Dīgha-rattaɱ vo bhikkhave,||<br />
					ñātimaraṇaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo ñātimaraṇaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">Dīgha-rattaɱ vo bhikkhave,||<br />
					ñāti-vyasanaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo ñāti-vyasanaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">Dīgha-rattaɱ vo bhikkhave,||<br />
					bhoga-vyasanaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo bhoga-vyasanaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">Dīgha-rattaɱ vo bhikkhave,||<br />
					roga-vyasanaɱ paccanubhūtaɱ.|| ||</p>

					<p class="f4">Etad eva bhikkhave,||<br />
					bahutaraɱ yaɱ tesaɱ vo roga-vyasanaɱ pacc'anubhontānaɱ amanāpasampayogā manāpavippayogā kandantānaɱ rodantānaɱ assupassannaɱ paggharitaɱ,||<br />
					na tv'eva catusu mahā-samuddesu udakaɱ.|| ||</p>

					<p class="f4">Taɱ kissa hetu?|| ||</p>

					<p class="f4">Anamat'aggoyaɱ bhikkhave,||<br />
					saɱsāro.|| ||</p>

					<p class="f4">Pubbākoṭi na paññāyati avijjā-nīvaraṇānaɱ sattāṇaɱ taṇhā-saɱyojanānaɱ sandhāvataɱ saɱsarataɱ.|| ||</p>

					<p class="f4">Yāvañ c'idaɱ bhikkhave,||<br />
					alam eva sabba-saṅkhāresu nibbindituɱ,||<br />
					alaɱ virajjituɱ,||<br />
					alaɱ vimuccitun" ti.|| ||</p>

					<p>&nbsp;</p>

					<hr class="demi" />

					<p class="lgqt"><sup>[<a id="edn1" href="#edfn1">ed1</a>]</sup> This section is expanded according to the CSCD Pali. the PTS has only: Mātu-, Putta-, Dhitu-, Ñativyasanam; Bhogavyasanam; rogavyasanam.</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>