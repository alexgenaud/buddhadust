<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya Volume 2: (Section 12: Nidana Samyuttam: Chapter 3. Dasa-bala Vagga), Sutta 23. The Buddha teaches a variation of the paṭicca samuppāda which works back from the elimination of the corrupting influences (āsavas) and he states that there is no destroying the corrupting influences without knowing and seeing this progression." />
<title>SN 2 12 23: Upanisa Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<p class="ctr">Saṃyutta Nikāya<br />
					II. Nidāna Vagga<br />
					12. Nidāna Saṃyutta<br />
					3. Dasa-Balā Vagga</p>

					<h4 class="ctr"><a href="../../../../backmatter/indexes/sutta/sn/02_nv/idx_12_nidanasamyutta.htm#p23">Sutta 23</a></h4>

					<h1>Upanisa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg29"><span class="f2 g"><b>[29]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/02_nv/sn02.12.023.rhyc.pts.htm#p1">pts</a>][<a href="../../../../dhamma-vinaya/ati/sn/02_nv/sn02.12.023.than.ati.htm#p1">than</a>][<a href="../../../../dhamma-vinaya/wp/sn/02_nv/sn02.12.023.bodh.wp.htm#p1">bodh</a>][<a href="../../../../dhamma-vinaya/ati/sn/02_nv/sn02.12.023.bodh.ati.htm#p1">bodh 2</a>][<a href="../../../../dhamma-vinaya/bd/sn/02_nv/sn02.12.023.olds.bd.htm#p1">olds</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Sāvatthiyaṃ-|| ||</p>

					<p class="f4">"Jānato ahaṃ bhikkhave,||<br />
					passato asāvānaṃ khayaṃ vadāmi||<br />
					no ajānato no apassato.|| ||</p>

					<p class="f4">Kiñ ca bhikkhave jānato kiṃ passato āsavānaṃ khayo hoti?|| ||</p>

					<p class="f4">'Iti rūpaṃ||<br />
					iti rūpassa samudayo||<br />
					iti rūpassa atthaṇ-gamo.|| ||</p>

					<p class="f4">Iti vedanā,||<br />
					iti vedanāya samudayo,||<br />
					iti vedanāya atthaṇ-gamo.|| ||</p>

					<p class="f4">Iti saññā,||<br />
					iti saññāya samudayo,||<br />
					ita saññāya atthaṇ-gamo.|| ||</p>

					<p class="f4">Iti saṇkhārā,||<br />
					iti saṇkhārānaṃ samudayo,||<br />
					iti saṇkhārānaṃ atthaṇ-gamo.|| ||</p>

					<p class="f4">Iti viññāṇaṃ,||<br />
					iti viññāṇassa samudayo||<br />
					iti viññāṇassa atthaṇ-gamo' ti.|| ||</p>

					<p class="f4">Evaṃ kho bhikkhave jānato evaṃ passato āsavānaṃ khayo hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><a id="pg30"><span class="f2 g"><b>[30]</b></span></a> Yam pissa taṃ bhikkhave,||<br />
					khayasmiṃ khaye ñāṇaṃ,||<br />
					tam pi sa-upanisaṃ vadāmi||<br />
					no anupanisaṃ.|| ||</p>

					<p class="f4">Kā ca bhikkhave khaye ñāṇassa upanisā?|| ||</p>

					<p class="f4">Vimuttī ti-ssa vacanīyaṃ.|| ||</p>

					<p class="f4">Vimuttim-pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, vimuttiyā upanisā?|| ||</p>

					<p class="f4">Virāgo ti-ssa vacanīyaṃ.|| ||</p>

					<p class="f4">Virāgam pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, virāgassa upanisā?|| ||</p>

					<p class="f4">Nibbidā ti-ssa vacanīyaṃ.|| ||</p>

					<p class="f4">Nibbidam pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, nibbidāya upanisā?|| ||</p>

					<p class="f4">Yathā-bhūta-ñāṇa-dassanan ti-ssa vacanīyaṃ.|| ||</p>

					<p class="f4">Yathā-bhūta-ñāṇa-dassanam pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, yathā-bhūta-ñāṇa-dassanassa upanisā?|| ||</p>

					<p class="f4">Samādhī ti-ssa vacanīyaṃ.|| ||</p>

					<p class="f4">Samādhim pahaṃ bhikkhave sa-upanisaṃ vadāmi||<br />
					no anupanisaṃ.|| ||</p>

					<p class="f4">Kā ca bhikkhave, samādhissa upanisā?|| ||</p>

					<p class="f4">Sukhan ti-ssa vacanīyaṃ.|| ||</p>

					<p class="f4">Sukham pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, sukhassa upanisā?|| ||</p>

					<p class="f4">Passaddhī ti-ssa vacanīyaṃ.|| ||</p>

					<p class="f4">Passaddhim pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, passaddhiyā upanisā?|| ||</p>

					<p class="f4">Pīti ti-ssa vacanīyaṃ.|| ||</p>

					<p class="f4">Pītim pahaṃ bhikkhave sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave pītiyā upanisā?|| ||</p>

					<p class="f4">Pāmujjan ti-ssa vacanīyaṃ.|| ||</p>

					<p class="f4">Pāmujjam pahaṃ bhikkhave sa-upanisaṃ vadāmi||<br />
					no anupanisaṃ.|| ||</p>

					<p class="f4">Kā ca bhikkhave, pāmujjassa upanisā?|| ||</p>

					<p class="f4">Saddhā ti-ssa vacanīyaṃ.|| ||</p>

					<p class="f4">Saddham pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4"><a id="pg31"><span class="f2 g"><b>[31]</b></span></a> Kā ca bhikkhave, saddhāya upanisā?|| ||</p>

					<p class="f4">Dukkhan ti-ssa vacanīyaṃ.|| ||</p>

					<p class="f4">Dukkham pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, dukkhassa upanisā?|| ||</p>

					<p class="f4">Jātī ti-ssa vacanīyaṃ.|| ||</p>

					<p class="f4">Jātim pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, jātiyā upanisā?|| ||</p>

					<p class="f4">Bhavo ti-ssa vacanīyaṃ.|| ||</p>

					<p class="f4">Bhavam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, bhavassa upanisā?|| ||</p>

					<p class="f4">Upādānan ti-ssa vacanīyaṃ.|| ||</p>

					<p class="f4">Upādānam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, upādānassa upanisā?|| ||</p>

					<p class="f4">Taṇhā ti-ssa vacanīyaṃ.|| ||</p>

					<p class="f4">Taṇham pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, taṇhāya upanisā?|| ||</p>

					<p class="f4">Vedanā ti-ssa vacanīyaṃ.|| ||</p>

					<p class="f4">Vedanam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, vedanāya upanisā?|| ||</p>

					<p class="f4">Phasso ti-ssa vacanīyaṃ.|| ||</p>

					<p class="f4">Phassam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, phassassa upanisā?|| ||</p>

					<p class="f4">Saḷāyatanan ti-ssa vacanīyaṃ.|| ||</p>

					<p class="f4">Saḷāyatanam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, saḷāyatanassa upanisā?|| ||</p>

					<p class="f4">Nāma-rūpan ti-ssa vacanīyaṃ.|| ||</p>

					<p class="f4">Nāma-rūpam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, nāma-rūpassa upanisā?|| ||</p>

					<p class="f4">Viññāṇan ti-ssa vacanīyaṃ.|| ||</p>

					<p class="f4">Viññāṇam pahaṃ bhikkhave, sa-upanisaṃ vadāmi,||<br />
					no anupanisaṃ.|| ||</p>

					<p class="f4">Kā ca bhikkhave, viññāṇassa upanisā?|| ||</p>

					<p class="f4">Saṇkhārā ti-ssa vacanīyaṃ.|| ||</p>

					<p class="f4">Saṇkhāre pahaṃ bhikkhave, sa-upanise vadāmi,||<br />
					no anupanise.|| ||</p>

					<p class="f4">Kā ca bhikkhave, saṇkhārānaṃ upanisā?|| ||</p>

					<p class="f4">Avijjā ti-ssa vacanīyaṃ.|| ||</p>

					<p class="f4">Iti kho bhikkhave,||<br />
					avijj'ūpanisā saṇkhārā;||<br />
					saṇkhār'ūpanisaṃ viññāṇaṃ;||<br />
					viññāṇ'ūpanisaṃ nāma-rūpaṃ;||<br />
					nāma-rūp'ūpanisaṃ saḷāyatanaṃ;||<br />
					saḷāyatan'ūpaniso phasso;||<br />
					pass'ūpanisā vedanā;||<br />
					vedan'ūpanisā taṇhā;||<br />
					taṇh'ūpanisaṃ upādānaṃ;||<br />
					upādān'ūpaniso bhavo;||<br />
					bhav'ūpanisā jāti;||<br />
					jāt'ūpanisaṃ dukkhaṃ;||<br />
					dukkh'ūpanisā saddhā;||<br />
					saddh'ūpanisaṃ pāmujjaṃ;||<br />
					pāmujj'ūpanisā pīti;||<br />
					pīt'ūpanisā passaddhi;||<br />
					passaddh'ūpanisaṃ sukhaṃ;||<br />
					sukh'ūpaniso samādhi;||<br />
					samādh'ūpanisaṃ yathā-bhūta-ñāṇa-dassanaṃ;||<br />
					yathā-bhūta-ñāṇa-dassan'ūpanisā <a id="pg32"><span class="f2 g"><b>[32]</b></span></a> nibbidā.;||<br />
					nibbid'ūpaniso virāgo;||<br />
					virāg'ūpanisā vimutti;||<br />
					vimutt'ūpanisaṃ khaye ñāṇaṃ.|| ||</p>

					<p class="f4">Seyyathā pi, bhikkhave,||<br />
					upari-pabbate thulla-phusatake deve vassante tam udakaṃ yathā ninnaṃ pavattamānam||<br />
					pabbata-kandara-padara-sākhā paripūreti||<br />
					pabbata-kandara-padara-sākhā paripūrā||<br />
					kusobbhe paripūrenti,||<br />
					kusubbhā paripūrā||<br />
					mahā-sobbhe paripūrenti,||<br />
					mahā-sobbhā paripūrā||<br />
					kunnadiyo paripūrenti,||<br />
					kunnadiyo paripūrā||<br />
					mahā-nadiyo paripūrenti,||<br />
					mahā-nadiyo paripūrā||<br />
					mahā-samuddaṃ sāgaram paripūrenti.|| ||</p>

					<p class="f4">Evam eva kho bhikkhave,||<br />
					avijj'ūpanisā saṇkhārā.|| ||</p>

					<p class="f4">Saṇkhār'ūpanisaṃ viññāṇaṃ.|| ||</p>

					<p class="f4">Viññāṇ'ūpanisaṃ nāma-rūpaṃ.|| ||</p>

					<p class="f4">Nāma-rūp'ūpanisaṃ saḷāyatanaṃ.|| ||</p>

					<p class="f4">Saḷāyatan'ūpaniso phasso.|| ||</p>

					<p class="f4">Pass'ūpanisā vedanā.|| ||</p>

					<p class="f4">Vedan'ūpanisā taṇhā.|| ||</p>

					<p class="f4">Taṇh'ūpanisaṃ upādānaṃ.|| ||</p>

					<p class="f4">Upādān'ūpaniso bhavo.|| ||</p>

					<p class="f4">Bhav'ūpanisā jāti.|| ||</p>

					<p class="f4">Jāt'ūpanisaṃ dukkhaṃ.|| ||</p>

					<p class="f4">Dukkh'ūpanisā saddhā.|| ||</p>

					<p class="f4">Saddh'ūpanisaṃ pāmujjaṃ.|| ||</p>

					<p class="f4">Pāmujj'ūpanisā pīti.|| ||</p>

					<p class="f4">Pīt'ūpanisā passaddhi.|| ||</p>

					<p class="f4">Passaddh'ūpanisaṃ sukhaṃ.|| ||</p>

					<p class="f4">Sukh'ūpaniso samādhi.|| ||</p>

					<p class="f4">Samādh'ūpanisaṃ yathā-bhūta-ñāṇa-dassanaṃ.|| ||</p>

					<p class="f4">Yathā-bhūta-ñāṇa-dassan'ūpanisā nibbidā.|| ||</p>

					<p class="f4">Nibbid'ūpaniso virāgo.|| ||</p>

					<p class="f4">Virāg'ūpanisā vimutti.|| ||</p>

					<p class="f4">Vimutt'ūpanisāaṃ khaye ñāṇan" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>