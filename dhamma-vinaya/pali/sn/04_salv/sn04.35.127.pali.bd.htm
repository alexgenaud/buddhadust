<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 127. Udena, the king of the Vangsas, questions the venerable Bharadvaja as to why respectable young men of family would renounce the world and live their entire lives as beggars in the Dhamma taught by Gotama. Bharadvaja provides him with several answers the last of which satisfies the king who then becomes a lay follower." />
<title>SN 4 35 127: Bharadvaja Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Tatiya<br />
					3. Gahapati Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p127">Sutta 127</a></h4>

					<h1>Bhāradvāja Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg110"><span class="f2 g"><b>[110]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.127.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.127.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.127.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Piṇḍāla-Bhāradvājo Kosambīyaɱ viharati Ghositārāme.|| ||</p>

					<p class="f4">Atha kho Rājā Udeno yen'āyasmā Piṇḍāla-Bhāradvājo ten'upasankami.|| ||</p>

					<p class="f4">Upasaŋkamitvā āyasmatā Piṇḍāla-Bhāradvājena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Rājā Udeno āyasmantaɱ Piṇḍāla-Bhāradvājaɱ etad avoca:|| ||</p>

					<p class="f4">"Ko nu kho bho Bhāradvāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti?|| ||</p>

					<p class="f4">"Vuttaɱ kho etaɱ Mahārāja tena Bhagavatā jānatā passatā arahatā Sammā-SamBuddhena:|| ||</p>

					<p class="f4">'Etha tumhe bhikkhave mātu-mattīsu mātu-cittaɱ upaṭṭhapetha,||<br />
					bhagini-mattīsu <a id="pg111"><span class="f2 g"><b>[111]</b></span></a> bhagini-cittaɱ upaṭṭhapetha,||<br />
					dhītu-mattīsu dhītu-cittaɱ upaṭṭhapethā' ti.|| ||</p>

					<p class="f4">Ayaɱ kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Lolaɱ kho bho Bhāradvāja cittaɱ,||<br />
					app-ekadā mātumattīsu pi lobha-dhammā uppajjanti||<br />
					bhaginimattīsu pi lobha-dhammā uppajjanti,||<br />
					ṭhītumattīsu pi lobha-dhammā uppajjanti.|| ||</p>

					<p class="f4">Atthi nū kho bho Bhāradvāja añño ca hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti?|| ||</p>

					<p class="f4">"Vuttaɱ kho etaɱ Mahārāja tena Bhagavatā jānatā passatā arahatā Sammā-SamBuddhena:|| ||</p>

					<p class="f4">"Etha tumhe bhikkhave imam eva kāyaɱ uddhaɱ pādatalā adho kesa-matthakā taca-pariyan taɱ pūraɱ nāna-p-pakārassa asucino pacc-a-vekkhatha.|| ||</p>

					<p class="f4">Atthī imasmiɱ kāye||<br />
					kesā||<br />
					lomā||<br />
					nakhā||<br />
					dantā||<br />
					taco||<br />
					maɱsaɱ||<br />
					nahāru||<br />
					aṭṭhi||<br />
					aṭṭhimiñjā||<br />
					vakkaɱ||<br />
					hadayaɱ||<br />
					yakanaɱ||<br />
					kilomakaɱ||<br />
					pihakaɱ||<br />
					pa-p-phāsaɱ||<br />
					antaɱ||<br />
					antaguṇaɱ||<br />
					udariyaɱ||<br />
					karīsaɱ||<br />
					pittaɱ||<br />
					semhaɱ||<br />
					pubbo||<br />
					lohitaɱ||<br />
					sedo||<br />
					medo||<br />
					assū||<br />
					vasā||<br />
					khelo||<br />
					siŋghānikā||<br />
					lasikā||<br />
					muttan' ti.|| ||</p>

					<p class="f4">Ayam pi kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Ye te bho Bhāradvāja bhikkhu||<br />
					bhāvita-kāyā||<br />
					bhāvita-sīlā||<br />
					bhāvita-cittā||<br />
					bhāvita-paññā||<br />
					tesaɱ taɱ sukaraɱ hoti||<br />
					ye ca kho te bho Bhāradvāja bhikkhū||<br />
					abhāvita-kāyā||<br />
					abhāvita-sīlā||<br />
					abhāvita-cittā||<br />
					abhāvita-paññā||<br />
					tesaɱ taɱ dukkaraɱ hoti.|| ||</p>

					<p class="f4">App-ekadā bho Bhāradvāja:||<br />
					'asubhato manasi karissāmā' ti||<br />
					subhato vā āga-c-chati.|| ||</p>

					<p class="f4">Atthi nū kho bho Bhāradvāja <a id="pg112"><span class="f2 g"><b>[112]</b></span></a> añño ca hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti?|| ||</p>

					<p class="f4">"Vuttaɱ kho etaɱ Mahārāja tena Bhagavatā jānatā passatā arahatā Sammā-SamBuddhena|| ||</p>

					<p class="f4">'Etha tumhe bhikkhave indiyesu gutta-dvārā viharatha.|| ||</p>

					<p class="f4">Cakkhunā rūpaɱ disvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ cakkhu'ndriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha cakkhu'ndriyaɱ,||<br />
					cakkhu'ndriye saŋvaraɱ āpajjatha.|| ||</p>

					<p class="f4">Sotena saddaɱ sutvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ sotendriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha sotendriyaɱ,||<br />
					sotendriye saŋvaraɱ āpajjatha.|| ||</p>

					<p class="f4">Ghānena gandhaɱ sāyitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ ghānendriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha ghānendriyaɱ,||<br />
					ghānendriye saŋvaraɱ āpajjatha.|| ||</p>

					<p class="f4">Jivhāya rasaɱ sāyitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ jivhendriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha jivhendriyaɱ,||<br />
					jivhendriye saŋvaraɱ āpajjatha.|| ||</p>

					<p class="f4">Kāyena phoṭṭhabbaɱ phusitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ kāyendriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha kāyendriyaɱ,||<br />
					kāyendriye saŋvaraɱ āpajjatha.|| ||</p>

					<p class="f4">Manasā dhammaɱ viññāya||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaɱ man'indriyaɱ asaɱvutaɱ viharantaɱ||<br />
					abhijjhā domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjatha,||<br />
					rakkhatha man'indriyaɱ,||<br />
					man'indriye saŋvaraɱ āpajjathā" ti.|| ||</p>

					<p class="f4">Ayam pi kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaɱ paripuṇṇaɱ parisuddhaɱ Brahma-cariyaɱ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Acchariyaɱ bho Bhāradvāja,||<br />
					abbhutaɱ bho Bhāradvāja,||<br />
					yāva su-bhāsitaɱ idaɱ bho Bhāradvāja tena Bhagavatā jānatā passatā arahatā Sammā-SamBuddhena.|| ||</p>

					<p class="f4">Esa ce va bho Bhāradvāja hetu esa paccayo yenime daharā bhikkhu susu kāḷakesā bhadrena yobbanena samannāgatā paṭhamena vayasā anikīḷtāvino kāmesu yāva jīvaɱ paripuṇṇaɱ parisuddhaɱ Brahma-cariyaɱ caranti addhānañ ca āpādentī ti.|| ||</p>

					<p class="f4">Aham pi bho Bhāradvāja,||<br />
					yasmiɱ samaye arakkhite n'eva kāyena ārakkhitāya vācāya ārakkhitena cittena anupaṭṭhitāya satiyā asaɱvutehi indriyehi antepuraɱ pavisāmi||<br />
					ativiya maɱ tasmiɱ samaye lobha-dhammā parisahanti.|| ||</p>

					<p class="f4">Yasmiñ ca khvāhaɱ bho Bhāradvāja samaye rakkhitenava kāyena||<br />
					rakkhitāya vācāya||<br />
					rakkhitena cittena upaṭṭhitāya||<br />
					<a id="pg113"><span class="f2 g"><b>[113]</b></span></a> satiyā saɱvutehi indriyehi antepuraɱ pavisāmi na maɱ tattha tasmiɱ samaye lobha-dhammā parisahantī.|| ||</p>

					<p class="f4">Abhikkantaɱ bho Bhāradvāja,||<br />
					abhikkantaɱ bho Bhāradvāja,||<br />
					seyyathā pi bho Bhāradvāja nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷahassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya cakkhu-manto rūpāni dakkhintī ti.|| ||</p>

					<p class="f4">Evam evaɱ bhotā||<br />
					Bhāradvājena aneka-pariyāyena dhammo pakāsito,||<br />
					es'āhaɱ bho Bhāradvāja taɱ Bhagavantaɱ saraṇaɱ gacchāmi||<br />
					Dhammañ ca||<br />
					bhikkhu-Saŋghañ ca,||<br />
					upāsakaɱ maɱ bhavaɱ Bhāradvājo||<br />
					dhāretu ajja-t-agge pāṇupetaɱ saraṇaɱ gatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
