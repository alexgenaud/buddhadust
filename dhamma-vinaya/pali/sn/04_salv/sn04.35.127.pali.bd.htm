<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 127. Udena, the king of the Vangsas, questions the venerable Bharadvaja as to why respectable young men of family would renounce the world and live their entire lives as beggars in the Dhamma taught by Gotama. Bharadvaja provides him with several answers the last of which satisfies the king who then becomes a lay follower." />
<title>SN 4 35 127: Bhāradvāja Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; III: Paññāsaka Tatiya<br />
					3. Gahapati Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p127">Sutta 127</a></h4>

					<h1>Bhāradvāja Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg110"><span class="f2 g"><b>[110]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.127.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.127.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.127.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā Piṇḍāla-Bhāradvājo Kosambīyaṃ viharati Ghositārāme.|| ||</p>

					<p class="f4">Atha kho Rājā Udeno yen'āyasmā Piṇḍāla-Bhāradvājo ten'upasaṅkami.|| ||</p>

					<p class="f4">Upasaṅkamitvā āyasmatā Piṇḍāla-Bhāradvājena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Rājā Udeno āyasmantaṃ Piṇḍāla-Bhāradvājaṃ etad avoca:|| ||</p>

					<p class="f4">"Ko nu kho bho Bhāradvāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti?|| ||</p>

					<p class="ctr c">&#9632;</p>

					<p class="f4">"Vuttaṃ kho etaṃ Mahārāja tena Bhagavatā jānatā passatā arahatā Sammā-SamBuddhena:|| ||</p>

					<p class="f4">'Etha tumhe bhikkhave mātu-mattīsu mātu-cittaṃ upaṭṭhapetha,||<br />
					bhagini-mattīsu <a id="pg111"><span class="f2 g"><b>[111]</b></span></a> bhagini-cittaṃ upaṭṭhapetha,||<br />
					dhītu-mattīsu dhītu-cittaṃ upaṭṭhapethā' ti.|| ||</p>

					<p class="f4">Ayaṃ kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Lolaṃ kho bho Bhāradvāja cittaṃ,||<br />
					app-ekadā mātumattīsu pi lobha-dhammā uppajjanti||<br />
					bhaginimattīsu pi lobha-dhammā uppajjanti,||<br />
					ṭhītumattīsu pi lobha-dhammā uppajjanti.|| ||</p>

					<p class="f4">Atthi nū kho bho Bhāradvāja añño ca hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti?|| ||</p>

					<p class="ctr c">&#9632;</p>

					<p class="f4">"Vuttaṃ kho etaṃ Mahārāja tena Bhagavatā jānatā passatā arahatā Sammā-SamBuddhena:|| ||</p>

					<p class="f4">'Etha tumhe bhikkhave imam eva kāyaṃ uddhaṃ pādatalā adho kesa-matthakā taca-pariyan taṃ pūraṃ nāna-p-pakārassa asucino pacc'avekkhatha.|| ||</p>

					<p class="f4">Atthī imasmiṃ kāye||<br />
					kesā||<br />
					lomā||<br />
					nakhā||<br />
					dantā||<br />
					taco||<br />
					maṃsaṃ||<br />
					nahāru||<br />
					aṭṭhi||<br />
					aṭṭhimiñjā||<br />
					vakkaṃ||<br />
					hadayaṃ||<br />
					yakanaṃ||<br />
					kilomakaṃ||<br />
					pihakaṃ||<br />
					pa-p-phāsaṃ||<br />
					antaṃ||<br />
					antaguṇaṃ||<br />
					udariyaṃ||<br />
					karīsaṃ||<br />
					pittaṃ||<br />
					semhaṃ||<br />
					pubbo||<br />
					lohitaṃ||<br />
					sedo||<br />
					medo||<br />
					assū||<br />
					vasā||<br />
					khelo||<br />
					siṅghānikā||<br />
					lasikā||<br />
					muttan' ti.|| ||</p>

					<p class="f4">Ayam pi kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Ye te bho Bhāradvāja bhikkhu||<br />
					bhāvita-kāyā||<br />
					bhāvita-sīlā||<br />
					bhāvita-cittā||<br />
					bhāvita-paññā||<br />
					tesaṃ taṃ sukaraṃ hoti||<br />
					ye ca kho te bho Bhāradvāja bhikkhū||<br />
					abhāvita-kāyā||<br />
					abhāvita-sīlā||<br />
					abhāvita-cittā||<br />
					abhāvita-paññā||<br />
					tesaṃ taṃ dukkaraṃ hoti.|| ||</p>

					<p class="f4">App-ekadā bho Bhāradvāja:||<br />
					'asubhato manasi karissāmā' ti||<br />
					subhato vā āgacchati.|| ||</p>

					<p class="f4">Atthi nū kho bho Bhāradvāja <a id="pg112"><span class="f2 g"><b>[112]</b></span></a> añño ca hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti?|| ||</p>

					<p class="ctr c">&#9632;</p>

					<p class="f4">"Vuttaṃ kho etaṃ Mahārāja tena Bhagavatā jānatā passatā arahatā Sammā-SamBuddhena|| ||</p>

					<p class="f4">'Etha tumhe bhikkhave indiyesu gutta-dvārā viharatha.|| ||</p>

					<p class="f4">Cakkhunā rūpaṃ disvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ cakkhu'ndriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha cakkhu'ndriyaṃ,||<br />
					cakkhu'ndriye saṃvaraṃ āpajjatha.|| ||</p>

					<p class="ctr c">&#9632;</p>

					<p class="f4">Sotena saddaṃ sutvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ sot'indriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha sot'indriyaṃ,||<br />
					sotendriye saṃvaraṃ āpajjatha.|| ||</p>

					<p class="ctr c">&#9632;</p>

					<p class="f4">Ghānena gandhaṃ sāyitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ ghānendriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha ghānendriyaṃ,||<br />
					ghān'endriye saṃvaraṃ āpajjatha.|| ||</p>

					<p class="ctr c">&#9632;</p>

					<p class="f4">Jivhāya rasaṃ sāyitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ jivhendriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha jivhendriyaṃ,||<br />
					jivhendriye saṃvaraṃ āpajjatha.|| ||</p>

					<p class="ctr c">&#9632;</p>

					<p class="f4">Kāyena phoṭṭhabbaṃ phusitvā||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ kāyendriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha kāyendriyaṃ,||<br />
					kāyendriye saṃvaraṃ āpajjatha.|| ||</p>

					<p class="ctr c">&#9632;</p>

					<p class="f4">Manasā dhammaṃ viññāya||<br />
					mā nimittaggāhino ahuvattha,||<br />
					mā nubyañjanaggāhino,||<br />
					yatvādhi-karaṇam enaṃ man'indriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ||<br />
					tassa saṃvarāya paṭipajjatha,||<br />
					rakkhatha man'indriyaṃ,||<br />
					man'indriye saṃvaraṃ āpajjathā" ti.|| ||</p>

					<p class="f4">Ayam pi kho Mahārāja hetu||<br />
					ko paccayo||<br />
					yenime daharā bhikkhū||<br />
					susu kāḷakesā bhadrena||<br />
					yobbanena samannāgatā||<br />
					paṭhamena vayasā anikīḷtāvino kāmesu,||<br />
					yāva jīvaṃ paripuṇṇaṃ parisuddhaṃ Brahma-cariyaṃ caranti,||<br />
					addhānañ ca āpādentī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Acchariyaṃ bho Bhāradvāja,||<br />
					abbhutaṃ bho Bhāradvāja,||<br />
					yāva su-bhāsitaṃ idaṃ bho Bhāradvāja tena Bhagavatā jānatā passatā arahatā Sammā-SamBuddhena.|| ||</p>

					<p class="f4">Esa ce va bho Bhāradvāja hetu esa paccayo yenime daharā bhikkhu susu kāḷakesā bhadrena yobbanena samannāgatā paṭhamena vayasā anikīḷtāvino kāmesu yāva jīvaṃ paripuṇṇaṃ parisuddhaṃ Brahma-cariyaṃ caranti addhānañ ca āpādentī ti.|| ||</p>

					<p class="f4">Aham pi bho Bhāradvāja,||<br />
					yasmiṃ samaye arakkhite n'eva kāyena ārakkhitāya vācāya ārakkhitena cittena anupaṭṭhitāya satiyā asaṃvutehi indriyehi antepuraṃ pavisāmi||<br />
					ativiya maṃ tasmiṃ samaye lobha-dhammā parisahanti.|| ||</p>

					<p class="f4">Yasmiñ ca khv'āhaṃ bho Bhāradvāja samaye rakkhitenava kāyena||<br />
					rakkhitāya vācāya||<br />
					rakkhitena cittena upaṭṭhitāya||<br />
					<a id="pg113"><span class="f2 g"><b>[113]</b></span></a> satiyā saṃvutehi indriyehi antepuraṃ pavisāmi na maṃ tattha tasmiṃ samaye lobha-dhammā parisahantī.|| ||</p>

					<p class="f4">Abhikkantaṃ bho Bhāradvāja,||<br />
					abhikkantaṃ bho Bhāradvāja,||<br />
					seyyathā pi bho Bhāradvāja nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷahassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya cakkhu-manto rūpāni dakkhintīti.|| ||</p>

					<p class="f4">Evam evaṃ bhotā||<br />
					Bhāradvājena aneka-pariyāyena dhammo pakāsito,||<br />
					es'āhaṃ bho Bhāradvāja taṃ Bhagavantaṃ||<br />
					saraṇaṃ gacchāmi||<br />
					Dhammañ ca||<br />
					bhikkhu-saṅghañ ca,||<br />
					upāsakaṃ maṃ bhavaṃ Bhāradvājo||<br />
					dhāretu ajja-t-agge pāṇupetaṃ saraṇaṃ gatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
