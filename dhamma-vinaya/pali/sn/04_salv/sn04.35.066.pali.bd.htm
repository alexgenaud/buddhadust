<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 66. Samiddhi inquires about Beings, and is told that whatever there is of the realm of the senses, that is a being." />
<title>SN 4.35.66: Samiddhi-Satta-Panha Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya:<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsako Dutiyo<br />
					2. Migajāla Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p66">Sutta 66</a></h4>

					<h1>Samiddhi-Satta-Pañha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href= "../../../../dhamma-vinaya/pts/sn/04_salv/sn04.35.066.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.065-068.bodh.wp.htm#s66">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ bhagavā Rājagahe viharati Veḷuvane Kalandaka nivāpe.|| ||</p>

					<p class="f4">Atha kho āyasmā Samiddhi yena bhagavā ten'upasankami.|| ||</p>

					<p class="f4">Upasaɱkamitvā bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Samiddhi bhagavantaɱ etad avoca:|| ||</p>

					<p class="f4">"'Satto! Satto' ti bhante, vuccati.|| ||</p>

					<p class="f4">Kittāvatā nu kho bhante satto vā assa satta-paññatti vā" ti?|| ||</p>

					<p class="f4">"Yattha kho Samiddhi atthi cakkhu,||<br />
					atthi rūpā,||<br />
					atthi <a id="pg39"><span class="f2 g"><b>[39]</b></span></a> cakkhu-viññāṇaɱ,||<br />
					atthi cakkhu-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p class="f4">Yattha kho Samiddhi atthi sota,||<br />
					atthi saddā,||<br />
					atthi sota-viññāṇaɱ,||<br />
					atthi sota-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p class="f4">Yattha kho Samiddhi atthi ghāna,||<br />
					atthi gandhā,||<br />
					atthi ghāna-viññāṇaɱ,||<br />
					atthi ghāna-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p class="f4">Yattha kho Samiddhi atthi jivhā,||<br />
					atthi rasā,||<br />
					atthi jivhā-viññāṇaɱ,||<br />
					atthi jivhā-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p class="f4">Yattha kho Samiddhi atthi kāyo,||<br />
					atthi phoṭṭhabbo,||<br />
					atthi kāya-viññāṇaɱ,||<br />
					atthi kāya-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p class="f4">Yattha kho Samiddhi atthi mano,||<br />
					atthi dhammā,||<br />
					atthi mano-viññāṇaɱ,||<br />
					atthi mano-viññāṇa-viññātabbā dhammā,||<br />
					atthi tattha satto vā assa satta-paññatti vā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Yattha ca kho Samiddhi n'atthi cakkhu,||<br />
					n'atthi rūpā,||<br />
					n'atthi cakkhu-viññāṇaɱ,||<br />
					n'atthi cakkhu-viññāṇa-viññātabbā dhammā,||<br />
					n'atthi tattha satto vā assa satta-paññatti vā.|| ||</p>

					<p class="f4">Yattha ca kho Samiddhi n'atthi sota,||<br />
					n'atthi saddā,||<br />
					n'atthi sota-viññāṇaɱ,||<br />
					n'atthi sota-viññāṇa-viññātabbā dhammā,||<br />
					n'atthi tattha satto vā assa satta-paññatti vā.|| ||</p>

					<p class="f4">Yattha ca kho Samiddhi n'atthi ghāna,||<br />
					n'atthi gandhā,||<br />
					n'atthi ghāna-viññāṇaɱ,||<br />
					n'atthi ghāna-viññāṇa-viññātabbā dhammā,||<br />
					n'atthi tattha satto vā assa satta-paññatti vā.|| ||</p>

					<p class="f4">Yattha ca kho Samiddhi n'atthi jivhā,||<br />
					n'atthi rasā,||<br />
					n'atthi jivhā-viññāṇaɱ,||<br />
					n'atthi jivhā-viññāṇa-viññātabbā dhammā,||<br />
					n'atthi tattha satto vā assa satta-paññatti vā.|| ||</p>

					<p class="f4">Yattha ca kho Samiddhi n'atthi kāyo,||<br />
					n'atthi phoṭṭhabbā,||<br />
					n'atthi kāya-viññāṇaɱ,||<br />
					n'atthi kāya-viññāṇa-viññātabbā dhammā,||<br />
					n'atthi tattha satto vā assa satta-paññatti vā.|| ||</p>

					<p class="f4">Yattha ca kho Samiddhi n'atthi mano,||<br />
					n'atthi dhammā,||<br />
					n'atthi mano-viññāṇaɱ,||<br />
					n'atthi mano-viññāṇa-viññātabbā dhammā,||<br />
					n'atthi tattha satto vā assa satta-paññatti vā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>