<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 187. The Buddha likens sense experience to the ocean with the sense objects being the source of it's turbulence. He who can transcend the turbulence is called free." />
<title>SN 4 35 187: Samudda Suttam (1)</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsa Catutthaɱ<br />
					3. Samudda Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p187">Sutta 187</a></h4>

					<h1>Paṭhama Samudda Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg157"><span class="f2 g"><b>[157]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.187.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.228.bodh.wp.htm">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">"'Samuddo! Samuddo!' ti bhikkhave||<br />
					a-s-sutavā puthujjano bhāsati||<br />
					neso bhikkhave ariyassa vinaye samuddo,||<br />
					mahā eso bhikkhave udakarāsi,||<br />
					mahā udakaṇṇavo.|| ||</p>

					<p class="f4">Cakkhu bhikkhave purisassa samuddo,||<br />
					tassa rūpamayo vego.|| ||</p>

					<p class="f4">Yo taɱ rūpa-mayaɱ vegaɱ sahati,||<br />
					ayaɱ vuccati bhikkhave atari||<br />
					cakkhu samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					<p class="ctr c">&#9632;</p>

					<p class="f4">Sotaɱ bhikkhave purisassa samuddo,||<br />
					tassa saddamayo vego.|| ||</p>

					<p class="f4">Yo taɱ sadda-mayaɱ vegaɱ sahati,||<br />
					ayaɱ vuccati bhikkhave atari||<br />
					sota samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					<p class="ctr c">&#9632;</p>

					<p class="f4">Ghānaɱ bhikkhave purisassa samuddo,||<br />
					tassa gandhamayo vego.|| ||</p>

					<p class="f4">Yo taɱ gandha-mayaɱ vegaɱ sahati,||<br />
					ayaɱ vuccati bhikkhave atari||<br />
					ghāna samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					<p class="ctr c">&#9632;</p>

					<p class="f4">Jivhā bhikkhave purisassa samuddo,||<br />
					tassa rasamayo vego.|| ||</p>

					<p class="f4">Yo taɱ rasa-mayaɱ vegaɱ sahati,||<br />
					ayaɱ vuccati bhikkhave atari||<br />
					jivhā samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					<p class="ctr c">&#9632;</p>

					<p class="f4">Kāyaɱ bhikkhave purisassa samuddo,||<br />
					tassa phoṭṭhabbamayo vego.|| ||</p>

					<p class="f4">Yo taɱ phoṭṭhabba-mayaɱ vegaɱ sahati,||<br />
					ayaɱ vuccati bhikkhave atari||<br />
					kāyo samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					<p class="ctr c">&#9632;</p>

					<p class="f4">Mano bhikkhave purisassa samuddo,||<br />
					tassa dhammamayo vego.|| ||</p>

					<p class="f4">Yo taɱ dhamma-mayaɱ vegaɱ sahati,||<br />
					ayaɱ vuccati bhikkhave atari||<br />
					mano samuddaɱ saūmiɱ sāvaṭṭaɱ sagāhaɱ sarakkhasaɱ tiṇṇo pāragato thale tiṭṭhati brāhmaṇo.|| ||</p>

					      <p class="f4 in2">Yo imaɱ samuddaɱ sagāhaɱ sarakkhasaɱ||<br />
							saūmibhayaɱ duttaraɱ accatari||<br />
							Sa vedagū vusitabrahma-cariyo||<br />
							Lokantagū pāragato ti vuccatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
