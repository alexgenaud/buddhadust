<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §44: Avyakata-samyutta, Sutta 5. The Venerable Sāriputta explains to the Venerable Kotthika that the reason the Buddhas has not made asertions concerning the existence of one who has attained the goal is because to one who has abandoned passion, desire, affection, thirst, craving for body, sense-experience, perception, own-making and consciousness such questions do not even arise." />
<title>SN 4 44 5: Sāriputta-Kotthika (3) (or Pema) Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikaya<br />
					IV. Saḷāyatana Vagga<br />
					44. Avyākata Saɱyutta</h4>

					<h4 class="ctr"><a href="../../../../backmatter/indexes/sutta/sn/04_salv/idx_44_avyakatasamyutta.htm#p5">Sutta 5</a></h4>

					<h1>Sāriputta-Koṭṭhika (3) (or Pema) Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.44.005.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.44.005.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.44.005.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Sāriputto āyasmā ca Mahā Koṭṭhito Bārāṇasiyaɱ viharanti Isipatane Migadāye.|| ||</p>

					<p class="f4">Atha kho āyasmā Mahā Koṭṭhito sāyaṇha-samayaɱ paṭisallāṇā vuṭṭhito yen'āyasmā Sāriputto ten'upasankami,||<br />
					upasankamitvā āyasmatā Sāriputtena saddhiɱ sammodi,||<br />
					sammodanīyaɱ kathaɱ sāraṇīyaɱ vīti-sāretvā eka-m-antaɱ nisīdi,||<br />
					eka-m-antaɱ nisinno kho āyasmā Mahā Koṭṭhito āyasmantaɱ Sāriputtaɱ etad avoca:|| ||</p>

					<p class="f4">"Kin nu kho āvuso Sāriputta:|| ||</p>

					<p class="f4">Hoti, Tathāgato param maraṇā" ti?|| ||</p>

					<p class="f4">"Avyākataɱ kho etaɱ āvuso, Bhagavatā:|| ||</p>

					<p class="f4">'hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiɱ pan'āvuso:|| ||</p>

					<p class="f4">Na hoti Tathāgato param maraṇā" ti?|| ||</p>

					<p class="f4"><span class="f3 g"><i>[385]</i></span> "Etam pi kho āvuso, avyākataɱ Bhagavatā:|| ||</p>

					<p class="f4">'Na hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kin nu kho āvuso:|| ||</p>

					<p class="f4">Hoti ca na ca hoti Tathāgato param maraṇā" ti?|| ||</p>

					<p class="f4">"Etam pi kho āvuso, avyākataɱ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiɱ pan'āvuso:|| ||</p>

					<p class="f4">N'eva hoti na na hoti Tathāgato param maraṇā" ti"?|| ||</p>

					<p class="f4">"Etam pi kho āvuso, avyākataɱ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā'" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Kin nu kho āvuso:|| ||</p>

					<p class="f4">'Hoti Tathāgato param maraṇā' ti,|| ||</p>

					<p class="f4">iti puṭṭho samāno avyākataɱ kho āvuso, etaɱ Bhagavatā:|| ||</p>

					<p class="f4">'Hoti Tathāgato param maraṇā' ti vadesi.|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'Na hoti Tathāgato param maraṇā' ti?|| ||</p>

					<p class="f4">iti puṭṭho samāno avyākataɱ kho āvuso etaɱ, Bhagavatā:|| ||</p>

					<p class="f4">'Na hoti Tathāgato param maraṇā' ti vadesi..|| ||</p>

					<p class="f4">Kin nu kho āvuso:|| ||</p>

					<p class="f4">'Hoti ca na ca hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataɱ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā' ti vadesi,|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'N'eva hoti na na hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataɱ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā' ti vadesi,|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kin nu kho āvuso hetu||<br />
					ko paccayo||<br />
					yena taɱ avyākataɱ Bhagavatā" ti?|| ||</p>

					<p class="f4">Rūpe kho āvuso avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					hoti Tathāgato param maraṇā ti pissa hoti,||<br />
					na hoti Tathāgato param maraṇā ti pissa hoti,||<br />
					hoti ca na ca hoti Tathāgato param maraṇā ti pissa hoti,||<br />
					n'eva hoti na na hoti Tathāgato param maraṇā ti pissa hoti.|| ||</p>

					<p class="f4">Vedanāya avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					hoti Tathāgato param maraṇā ti pissa hoti,||<br />
					na hoti Tathāgato param maraṇā ti pissa hoti,||<br />
					hoti ca na ca hoti Tathāgato param maraṇā ti pissa hoti,||<br />
					n'eva hoti na na hoti Tathāgato param maraṇā ti pissa hoti.|| ||</p>

					<p class="f4">Saññāya avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					hoti Tathāgato param maraṇā ti pissa hoti,||<br />
					na hoti Tathāgato param maraṇā ti pissa hoti,||<br />
					hoti ca na ca hoti Tathāgato param maraṇā ti pissa hoti,||<br />
					n'eva hoti na na hoti Tathāgato param maraṇā ti pissa hoti.|| ||</p>

					<p class="f4">Sankhāresu avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					hoti Tathāgato param maraṇā ti pissa hoti,||<br />
					na hoti Tathāgato param maraṇā ti pissa hoti,||<br />
					hoti ca na ca hoti Tathāgato param maraṇā ti pissa hoti,||<br />
					<a id="pg388"><span class="f2 g"><b>[388]</b></span></a> n'eva hoti na na hoti Tathāgato param maraṇā ti pissa hoti.|| ||</p>

					<p class="f4">Viññāne avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					hoti Tathāgato param maraṇā ti pissa hoti,||<br />
					na hoti Tathāgato param maraṇā ti pissa hoti,||<br />
					hoti ca na ca hoti Tathāgato param maraṇā ti pissa hoti,||<br />
					n'eva hoti na na hoti Tathāgato param maraṇā ti pissa hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Rūpe ca kho āvuso vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					hoti Tathāgato param maraṇā ti pissa na hoti,||<br />
					na hoti Tathāgato param maraṇā ti pissa na hoti,||<br />
					hoti ca na ca hoti Tathāgato param maraṇā ti pissa na hoti,||<br />
					n'eva hoti na na hoti Tathāgato param maraṇā ti pissa na hoti.|| ||</p>

					<p class="f4">Vedanāya vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					hoti Tathāgato param maraṇā ti pissa na hoti,||<br />
					na hoti Tathāgato param maraṇā ti pissa na hoti,||<br />
					hoti ca na ca hoti Tathāgato param maraṇā ti pissa na hoti,||<br />
					n'eva hoti na na hoti Tathāgato param maraṇā ti pissa na hoti.|| ||</p>

					<p class="f4">Saññāya vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					hoti Tathāgato param maraṇā ti pissa na hoti,||<br />
					na hoti Tathāgato param maraṇā ti pissa na hoti,||<br />
					hoti ca na ca hoti Tathāgato param maraṇā ti pissa na hoti,||<br />
					n'eva hoti na na hoti Tathāgato param maraṇā ti pissa na hoti.|| ||</p>

					<p class="f4">Sankhāresu vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					hoti Tathāgato param maraṇā ti pissa na hoti,||<br />
					na hoti Tathāgato param maraṇā ti pissa na hoti,||<br />
					hoti ca na ca hoti Tathāgato param maraṇā ti pissa na hoti,||<br />
					n'eva hoti na na hoti Tathāgato param maraṇā ti pissa na hoti.|| ||</p>

					<p class="f4">Viññāṇe vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					hoti Tathāgato param maraṇā ti pissa na hoti,||<br />
					na hoti Tathāgato param maraṇā ti pissa na hoti,||<br />
					hoti ca na ca hoti Tathāgato param maraṇā ti pissa na hoti,||<br />
					n'eva hoti na na hoti Tathāgato param maraṇā ti pissa na hoti.|| ||</p>

					<p class="f4">Ayaɱ kho āvuso, hetu ayaɱ paccayo yena taɱ avyākataɱ Bhagavatā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>