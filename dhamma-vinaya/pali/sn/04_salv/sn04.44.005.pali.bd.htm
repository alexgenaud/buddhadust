<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §44: Avyakata-samyutta, Sutta 5. The Venerable Sāriputta explains to the Venerable Kotthika that the reason the Buddhas has not made asertions concerning the existence of one who has attained the goal is because to one who has abandoned passion, desire, affection, thirst, craving for body, sense-experience, perception, own-making and consciousness such questions do not even arise." />
<title>SN 4 44 5: Tatiya Sāriputta-Koṭṭhika (or Pema) Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					44. Avyākata Saṃyutta</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_44_avyakatasamyutta.htm#p5">Sutta 5</a></h4>

					<h1>Tatiya Sāriputta-Koṭṭhika (or Pema) Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg387"><span class="f2 g"><b>[387]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.44.005.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.44.005.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.44.005.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā Sāriputto āyasmā ca Mahā Koṭṭhito Bārāṇasiyaṃ viharanti Isipatane Migadāye.|| ||</p>

					<p class="f4">Atha kho āyasmā Mahā Koṭṭhito sāyaṇha-samayaṃ paṭisallāṇā vuṭṭhito yen'āyasmā Sāriputto ten'upasaṇkami|| ||</p>

					<p class="f4">Upasaṇkamitvā āyasmatā Sāriputtena saddhiṃ sammodi|| ||</p>

					<p class="f4">Sammodanīyaṃ kathaṃ sāraṇīyaṃ vīti-sāretvā eka-m-antaṃ nisīdi|| ||</p>

					<p class="f4">Eka-m-antaṃ nisinno kho āyasmā Mahā Koṭṭhito āyasmantaṃ Sāriputtaṃ etad avoca:|| ||</p>

					<p class="f4">"Kin nu kho āvuso Sāriputta:|| ||</p>

					<p class="f4">Hoti, Tathāgato param maraṇā" ti?|| ||</p>

					<p class="f4">"Avyākataṃ kho etaṃ āvuso, Bhagavatā:|| ||</p>

					<p class="f4">'hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiṃ pan'āvuso:|| ||</p>

					<p class="f4">Na hoti Tathāgato param maraṇā" ti?|| ||</p>

					<p class="f4">"Etam pi kho āvuso, avyākataṃ Bhagavatā:|| ||</p>

					<p class="f4">'Na hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kin nu kho āvuso:|| ||</p>

					<p class="f4">Hoti ca na ca hoti Tathāgato param maraṇā" ti?|| ||</p>

					<p class="f4">"Etam pi kho āvuso, avyākataṃ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiṃ pan'āvuso:|| ||</p>

					<p class="f4">N'eva hoti na na hoti Tathāgato param maraṇā" ti"?|| ||</p>

					<p class="f4">"Etam pi kho āvuso, avyākataṃ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā'" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Kin nu kho āvuso:|| ||</p>

					<p class="f4">'Hoti Tathāgato param maraṇā' ti,|| ||</p>

					<p class="f4">iti puṭṭho samāno avyākataṃ kho āvuso, etaṃ Bhagavatā:|| ||</p>

					<p class="f4">'Hoti Tathāgato param maraṇā' ti vadesi.|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'Na hoti Tathāgato param maraṇā' ti?|| ||</p>

					<p class="f4">iti puṭṭho samāno avyākataṃ kho āvuso etaṃ, Bhagavatā:|| ||</p>

					<p class="f4">'Na hoti Tathāgato param maraṇā' ti vadesi.|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'Hoti ca na ca hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataṃ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā' ti vadesi.|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'N'eva hoti na na hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataṃ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā' ti vadesi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kin nu kho āvuso hetu||<br />
					ko paccayo||<br />
					yena taṃ avyākataṃ Bhagavatā" ti?|| ||</p>

					<p class="f4">"Rūpe kho āvuso avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					'hoti Tathāgato param maraṇā' ti pissa hoti,||<br />
					'na hoti Tathāgato param maraṇā' ti pissa hoti,||<br />
					'hoti ca na ca hoti Tathāgato param maraṇā' ti pissa hoti,||<br />
					'n'eva hoti na na hoti Tathāgato param maraṇā' ti pissa hoti.|| ||</p>

					<p class="ctr c">&#9632;</p>

					<p class="f4">Vedanāya avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					'hoti Tathāgato param maraṇā' ti pissa hoti,||<br />
					'na hoti Tathāgato param maraṇā' ti pissa hoti,||<br />
					'hoti ca na ca hoti Tathāgato param maraṇā' ti pissa hoti,||<br />
					'n'eva hoti na na hoti Tathāgato param maraṇā' ti pissa hoti.|| ||</p>

					<p class="ctr c">&#9632;</p>

					<p class="f4">Saññāya avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					'hoti Tathāgato param maraṇā' ti pissa hoti,||<br />
					'na hoti Tathāgato param maraṇā' ti pissa hoti,||<br />
					'hoti ca na ca hoti Tathāgato param maraṇā' ti pissa hoti,||<br />
					'n'eva hoti na na hoti Tathāgato param maraṇā' ti pissa hoti.|| ||</p>

					<p class="ctr c">&#9632;</p>

					<p class="f4">Saṇkhāresu avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					'hoti Tathāgato param maraṇā' ti pissa hoti,||<br />
					'na hoti Tathāgato param maraṇā' ti pissa hoti,||<br />
					'hoti ca na ca hoti Tathāgato param maraṇā' ti pissa hoti,||<br />
					<a id="pg388"><span class="f2 g"><b>[388]</b></span></a> 'n'eva hoti na na hoti Tathāgato param maraṇā' ti pissa hoti.|| ||</p>

					<p class="ctr c">&#9632;</p>

					<p class="f4">Viññāne avigata-rāgassa||<br />
					avigata-chandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa:||<br />
					'hoti Tathāgato param maraṇā' ti pissa hoti,||<br />
					'na hoti Tathāgato param maraṇā' ti pissa hoti,||<br />
					'hoti ca na ca hoti Tathāgato param maraṇā' ti pissa hoti,||<br />
					'n'eva hoti na na hoti Tathāgato param maraṇā' ti pissa hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Rūpe ca kho āvuso vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					'hoti Tathāgato param maraṇā' ti pissa na hoti,||<br />
					'na hoti Tathāgato param maraṇā' ti pissa na hoti,||<br />
					'hoti ca na ca hoti Tathāgato param maraṇā' ti pissa na hoti,||<br />
					'n'eva hoti na na hoti Tathāgato param maraṇā' ti pissa na hoti.|| ||</p>

					<p class="ctr c">&#9632;</p>

					<p class="f4">Vedanāya vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					'hoti Tathāgato param maraṇā' ti pissa na hoti,||<br />
					'na hoti Tathāgato param maraṇā' ti pissa na hoti,||<br />
					'hoti ca na ca hoti Tathāgato param maraṇā' ti pissa na hoti,||<br />
					'n'eva hoti na na hoti Tathāgato param maraṇā' ti pissa na hoti.|| ||</p>

					<p class="ctr c">&#9632;</p>

					<p class="f4">Saññāya vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					'hoti Tathāgato param maraṇā' ti pissa na hoti,||<br />
					'na hoti Tathāgato param maraṇā' ti pissa na hoti,||<br />
					'hoti ca na ca hoti Tathāgato param maraṇā' ti pissa na hoti,||<br />
					'n'eva hoti na na hoti Tathāgato param maraṇā' ti pissa na hoti.|| ||</p>

					<p class="ctr c">&#9632;</p>

					<p class="f4">Saṇkhāresu vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					'hoti Tathāgato param maraṇā' ti pissa na hoti,||<br />
					'na hoti Tathāgato param maraṇā' ti pissa na hoti,||<br />
					'hoti ca na ca hoti Tathāgato param maraṇā' ti pissa na hoti,||<br />
					'n'eva hoti na na hoti Tathāgato param maraṇā' ti pissa na hoti.|| ||</p>

					<p class="ctr c">&#9632;</p>

					<p class="f4">Viññāṇe vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa:||<br />
					'hoti Tathāgato param maraṇā' ti pissa na hoti,||<br />
					'na hoti Tathāgato param maraṇā' ti pissa na hoti,||<br />
					'hoti ca na ca hoti Tathāgato param maraṇā' ti pissa na hoti,||<br />
					'n'eva hoti na na hoti Tathāgato param maraṇā' ti pissa na hoti.|| ||</p>

					<p class="f4">Ayaṃ kho āvuso, hetu||<br />
					ayaṃ paccayo||<br />
					yena taṃ avyākataṃ Bhagavatā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>