<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 139. The Buddha teaches the bhikkhus that the sense organs, however they originated, are a product of the impermanent and as a consequence are themselves impermant. Then he instructs them that when this is seen as it is, one lets go one's taste for experience through the senses." />
<title>SN 4 35 139: Ajjhatta-Anicca Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Tatiya<br />
					4. Devadaha Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p139">Sutta 139</a></h4>

					<h1>Ajjhatta-Anicca aka Hetunā Ajjhatta Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg129"><span class="f2 g"><b>[129]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.139.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.140-145.bodh.wp.htm#s140">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā sakkesu viharati devadahaɱ nāma Sakyānaɱ nigamo.|| ||</p>

					<p class="f4">2. Tatra kho bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Cakkhuɱ bhikkhave aniccaɱ,||<br />
					yo pi hetu||<br />
					yo pi paccayo||<br />
					cakkhussa uppādāya||<br />
					so pi anicco.|| ||</p>

					<p class="f4">Anicca-sambhūtaɱ bhikkhave||<br />
					cakkhuɱ kuto niccaɱ bhavissati?|| ||</p>

					<p class="ctr c">&#9632;</p>

					<p class="f4"><a id="pg130"><span class="f2 g"><b>[130]</b></span></a> Sotaɱ aniccaɱ,||<br />
					yo pi hetu||<br />
					yo pi paccayo||<br />
					sotassa uppādāya so pi anicco.|| ||</p>

					<p class="f4">Anicca-sambhūtaɱ bhikkhave||<br />
					sotaɱ kuto niccaɱ bhavissati?|| ||</p>

					<p class="ctr c">&#9632;</p>

					<p class="f4">Ghānaɱ aniccaɱ,||<br />
					yo pi hetu||<br />
					yo pi paccayo||<br />
					ghānassa uppādāya so pi anicco.|| ||</p>

					<p class="f4">Anicca-sambhūtaɱ bhikkhave||<br />
					ghānaɱ kuto niccaɱ bhavissati?|| ||</p>

					<p class="ctr c">&#9632;</p>

					<p class="f4">Jivhā aniccā,||<br />
					yo pi hetu||<br />
					yo pi paccayo||<br />
					jivhāya uppādāya so pi anicco.|| ||</p>

					<p class="f4">Anicca-sambhūtā bhikkhave||<br />
					jivhā kuto niccā bhavissati?|| ||</p>

					<p class="ctr c">&#9632;</p>

					<p class="f4">Kāyo anicco,||<br />
					yo pi hetu||<br />
					yo pi paccayo||<br />
					kāyassa uppādāya so pi anicco.|| ||</p>

					<p class="f4">Anicca-sambhūto bhikkhave||<br />
					kāyo kuto nicco bhavissati?|| ||</p>

					<p class="ctr c">&#9632;</p>

					<p class="f4">Mano anicco,||<br />
					yo pi hetu||<br />
					yo pi paccayo||<br />
					manassa uppādāya so pi anicco.</p>

					<p class="f4">Anicca-sambhūto bhikkhave||<br />
					mano kuto nicco bhavissati" ti?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Evam passaɱ bhikkhave sutavā ariya-sāvako cakkhusmim pi nibbindati,||<br />
					rūpesu pi nibbindati,||<br />
					cakkhu-viññāṇe pi nibbindati,||<br />
					cakkhu-samphasse pi nibbindati.|| ||</p>

					<p class="f4">Yam pidaɱ cakkhu-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Evam passaɱ bhikkhave sutavā ariya-sāvako sotasmim pi nibbindati,||<br />
					saddā pi nibbindati,||<br />
					sota-viññāṇe pi nibbindati,||<br />
					sota-samphasse pi nibbindati.|| ||</p>

					<p class="f4">Yam pidaɱ sota-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Evam passaɱ bhikkhave sutavā ariya-sāvako ghānasmim pi nibbindati,||<br />
					gandhā pi nibbindati,||<br />
					ghāna-viññāṇe pi nibbindati,||<br />
					ghāna-samphasse pi nibbindati.|| ||</p>

					<p class="f4">Yam pidaɱ ghāna-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Evam passaɱ bhikkhave sutavā ariya-sāvako jivhāya pi nibbindati,||<br />
					rasesu pi nibbindati,||<br />
					jivhā-viññāṇe pi nibbindati,||<br />
					jivhā-samphasse pi nibbindati.|| ||</p>

					<p class="f4">Yam pidaɱ jivhā-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Evam passaɱ bhikkhave sutavā ariya-sāvako kāyasmim
					phoṭṭhabbā pi nibbindati,||<br />
					kāya-viññāṇe pi nibbindati,||<br />
					kāya-samphasse pi nibbindati.|| ||</p>

					<p class="f4">Yam pidaɱ kāya-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Evam passaɱ bhikkhave sutavā ariya-sāvako manasmim pi nibbindati,||<br />
					dhammesu pi nibbindati||<br />
					mano-viññāṇe pi nibbindati,||<br />
					mano-samphasse pi nibbindati.|| ||</p>

					<p class="f4">Yam pidaɱ mano-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tasmim pi nibbindati.|| ||</p>

					<p class="f4">Nibbindaɱ virajjati virāgā vimuccati,||<br />
					vimuttasmiɱ vimuttamiti ñāṇaɱ hoti:|| ||</p>

					<p class="f4">Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ||<br />
					nāparaɱ itthattāyā ti pajānātī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>