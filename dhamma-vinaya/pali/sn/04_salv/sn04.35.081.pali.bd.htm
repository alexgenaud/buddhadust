<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 81. A group of bhikkhus inquires as to how they should answer when questioned as to the point of the Buddha's teaching." />
<title>SN 4 35 081: Sambahula-Bhikkhu Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; II: Paññāsaka Dutiya<br />
					3. Gilāna Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p81">Sutta 81</a></h4>

					<h1>Sambahula-Bhikkhu Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg50"><span class="f2 g"><b>[50]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.081.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.081.bodh.wp.htm">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthi yaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho sambahulā bhikkhū yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinno kho te bhikkhū Bhagavantaṃ <a id="pg51"><span class="f2 g"><b>[51]</b></span></a> etad avocuṃ:|| ||</p>

					<p class="f4">"Idha no bhante, añña-titthiyā paribbājakā amhe evaṃ pucchanti:|| ||</p>

					<p class="f4">'Kim atthi yaṃ āvuso samaṇe Gotame Brahma-cariyaṃ vussatī' ti?|| ||</p>

					<p class="f4">Evaṃ puṭṭhā mayaṃ bhante,||<br />
					tesaṃ añña-titthiyānaṃ paribbājakānaṃ evaṃ vyākaroma:|| ||</p>

					<p class="f4">'Dukkhassa kho āvuso pariññatthaṃ Bhagavati Brahma-cariyaṃ vussatī' ti.|| ||</p>

					<p class="f4">Kacci mayaṃ bhante,||<br />
					evaṃ puṭṭhā evaṃ vyākaramānā vutta-vādino||<br />
					ve Bhagavato homa||<br />
					na ca Bhagavantaṃ abhūtena abbh'ācikkhāma,||<br />
					dhammassa c'ānudhammaṃ vyākaroma,||<br />
					na ca koci saha-dhammiko vād'ānuvādo gārayhaṃ ṭhānaṃ āga-c-chatī" ti?|| ||</p>

					<p class="f4">"Taggha tumhe bhikkhave, evaṃ puṭṭhā||<br />
					evaṃ vyākaramānā||<br />
					vutta-vādino c'eva me hotha||<br />
					na ca maṃ abhūtena abbh'ācikkhatha,||<br />
					dhammassa c'ānudhammaṃ vyākarotha,||<br />
					na ca koci saha-dhammiko vād'ānuvādo gārayhaṃ ṭhānaṃ āgacchati,||<br />
					dukkhassa hi bhikkhave,||<br />
					pariññatthaṃ mayi Brahma-cariyaṃ vussati.|| ||</p>

					<p class="f4">Sace vo bhikkhave, añña-titthiyā paribbājakā||<br />
					evaṃ puccheyyuṃ:|| ||</p>

					<p class="f4">'Katamaṃ pana taṃ āvuso dukkhaṃ yassa pariññāya samaṇe Gotame Brahma-cariyaṃ vussatī' ti?|| ||</p>

					<p class="f4">Evaṃ puṭṭhā tumhe bhikkhave,||<br />
					tesaṃ añña-titthiyānaṃ paribbājakānaṃ||<br />
					evaṃ vyākareyyātha:|| ||</p>

					<p class="f4">'Cakkhuṃ kho āvuso dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					rūpaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					cakkhu-viññāṇaṃ dukkhaṃ tassa pariññāya Bhagavati Brahma-cariyaṃ vussati,||<br />
					cakkhu-samphasso dukkho||<br />
					tassa pariññāya Bhagavati Brahma-cariyaṃ vussati,||<br />
					yampidaṃ cakkhu-samphassa-paccayā uppajjati vedayitaṃ||<br />
					sukhaṃ vā||<br />
					dukkhaṃ vā||<br />
					adukkha-m-asukhaṃ vā||<br />
					tam pi dukkhaṃ,||<br />
					tassa pariññāya Bhagavati Brahma-cariyaṃ vussati.|| ||</p>

					<p class="f4">Sotaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					saddaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					sota-viññāṇaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					sota-samphasso dukkho||<br />
					tassa pariññāya Bhagavati Brahma-cariyaṃ vussati,||<br />
					yampidaṃ sota-samphassa-paccayā uppajjati vedayitaṃ||<br />
					sukhaṃ vā||<br />
					dukkhaṃ vā||<br />
					adukkha-m-asukhaṃ vā||<br />
					tam pi dukkhaṃ,||<br />
					tassa pariññāya Bhagavati Brahma-cariyaṃ vussati.|| ||</p>

					<p class="f4">Jivhā dukkhā||<br />
					tassa pariññāya Bhagavati Brahma-cariyaṃ vussati,||<br />
					rasaṃ dukkhaṃ tassa pariññāya Bhagavati Brahma-cariyaṃ vussati,||<br />
					jivhā-viññāṇaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					jivhā-samphasso dukkho||<br />
					tassa pariññāya Bhagavati Brahma-cariyaṃ vussati,||<br />
					yampidaṃ jivhā-samphassa-paccayā uppajjati vedayitaṃ||<br />
					sukhaṃ vā||<br />
					dukkhaṃ vā||<br />
					adukkha-m-asukhaṃ vā||<br />
					tam pi dukkhaṃ,||<br />
					tassa pariññāya Bhagavati Brahma-cariyaṃ vussati.|| ||</p>

					<p class="f4">Kāyo dukkho||<br />
					tassa pariññāya Bhagavati Brahma-cariyaṃ vussati,||<br />
					phoṭṭhabbā dukkhā||<br />
					tassa pariññāya Bhagavati Brahma-cariyaṃ vussati,||<br />
					kāya-viññāṇaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					kāya-samphasso dukkho||<br />
					tassa pariññāya Bhagavati Brahma-cariyaṃ vussati,||<br />
					yampidaṃ kāya-samphassa-paccayā uppajjati vedayitaṃ||<br />
					sukhaṃ vā||<br />
					dukkhaṃ vā||<br />
					adukkha-m-asukhaṃ vā||<br />
					tam pi dukkhaṃ,||<br />
					tassa pariññāya Bhagavati Brahma-cariyaṃ vussati.|| ||</p>

					<p class="f4">Mano dukkho||<br />
					tasasa pariññāya Bhagavati Brahma-cariyaṃ vussati,||<br />
					dhammā dukkhā||<br />
					tassa pariññāya Bhagavati Brahma-cariyaṃ vussati,||<br />
					mano-viññāṇaṃ dukkhaṃ||<br />
					tassa pariññāya Bhagavati Brahma-cariyaṃ vussati,||<br />
					mano-samphasso dukkho||<br />
					tassa pariññāya Bhagavati Brahma-cariyaṃ vussati,||<br />
					yampidaṃ mano-samphassa-paccayā uppajjati vedayitaṃ||<br />
					sukhaṃ vā||<br />
					dukkhaṃ vā||<br />
					adukkha-m-asukhaṃ vā||<br />
					tam pi dukkhaṃ,||<br />
					tassa pariññāya Bhagavati Brahma-cariyaṃ vussati.|| ||</p>

					<p class="f4"><a id="pg52"><span class="f2 g"><b>[52]</b></span></a> Evaṃ puṭṭhā tumhe bhikkhave, tesaṃ añña-titthiyānaṃ paribbājakānaṃ evaṃ vyākareyyāthā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
