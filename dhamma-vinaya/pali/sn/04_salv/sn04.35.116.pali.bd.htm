<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 116. The Buddha states that the end of the world is not to be reached by finding the end of the world but also that the end of pain cannot be reached without finding the end of the world. The bhikkhus question Ānanda about this teaching in brief and Ānanda explains that the meaning is that in the Buddha's system the world is to be understood as experiencing through the senses. The Buddha confirms Ānanda's explanation." />
<title>SN 4 35 116: Paṭhama Loka-Kāma-Guṇa Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					35. Saḷāyatana Saɱyutta<br />
					&sect; III: Paññāsaka Tatiya<br />
					2. Loka-Kāma-Guṇa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p116">Sutta 116</a></h4>

					<h1>Paṭhama Loka-Kāma-Guṇa Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg93"><span class="f2 g"><b>[93]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.116.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.116.bodh.wp.htm#p1">bodh</a>][<a href="../../../../dhamma-vinaya/ati/sn/04_salv/sn04.35.116.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī" ti.|| ||</p>

					<p class="f4">Idaɱ vatvā Bhagavā uṭṭhāy āsanā vihāraɱ pāvisi.|| ||</p>

					<p class="f4">3. Atha kho tesaɱ bhikkhūnaɱ acira-pakkantassa Bhagavato etad ahosi:|| ||</p>

					<p class="f4">"Idaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī' ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā" ti?|| ||</p>

					<p class="f4">Atha kho tesaɱ bhikkhūnaɱ etad ahosi:|| ||</p>

					<p class="f4">"Ayaɱ kho āyasmā Ānando Satthu c'eva saɱvaṇṇito,||<br />
					sambhāvito ca viññūnaɱ sabrahma-cārīnaɱ.|| ||</p>

					<p class="f4">Pahoti ca āyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ vibhajituɱ. || ||</p>

					<p class="f4">Yaɱ nūna mayaɱ yenā yasmā Ānando tenupasaŋkameyyāma.|| ||</p>

					<p class="f4">Upasan-kamitvā āyasmantaɱ Ānandaɱ etam atthaɱ paṭipuccheyyāmā" ti.|| ||</p>

					<p class="f4">Atha kho te bhikkhū yen'āyasmā Ānando ten'upasaŋkamiɱsu.|| ||</p>

					<p class="f4">Upasan-kamitvā āyasmatā Ānandena saddhiɱ sammodiɱsu.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū āyasmantaɱ <a id="pg94"><span class="f2 g"><b>[94]</b></span></a> Ānandaɱ etad avocuɱ:|| ||</p>

					<p class="f4">"Idaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">"Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī" ti.|| ||</p>

					<p class="f4">Tesaɱ no āvuso amhākaɱ acira-pakkantassa Bhagavato etad ahosi:|| ||</p>

					<p class="f4">'Idaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">"Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī" ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā" ti?|| ||</p>

					<p class="f4">Atha kho tesaɱ bhikkhūnaɱ etad ahosi:|| ||</p>

					<p class="f4">"Ayaɱ kho āyasmā Ānando Satthu c'eva saɱvaṇṇito,||<br />
					sambhāvito ca viññūnaɱ sabrahma-cārīnaɱ.|| ||</p>

					<p class="f4">Pahoti ca āyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ vibhajituɱ. || ||</p>

					<p class="f4">Yannūna mayaɱ yen'āyasmā Ānando ten'upasaŋkameyyāma.|| ||</p>

					<p class="f4">Upasan-kamitvā āyasmantaɱ Ānandaɱ etam atthaɱ paṭipuccheyyāmā' ti.|| ||</p>

					<p class="f4">Vibhajatāyasmā Ānando" ti.|| ||</p>

					<p class="ctr c">&#9632;</p>

					<p class="f4">"Seyyathā pi āvuso puriso sāratthiko sāragavesī sārapariyesanaɱ cara-māno mahato rukkhassa tiṭṭhato sāravato ati-k-kammeva mūlaɱ ati-k-kamma khandhaɱ sākhāpalāse sāraɱ pariyesitabbaɱ maññeyya evaɱ sampadam idaɱ.|| ||</p>

					<p class="f4">Āyasmantānaɱ satthari sammukhī-bhūte taɱ Bhagavantaɱ atisitvā amhe etam atthaɱ paṭipucchitabbaɱ maññatha.|| ||</p>

					<p class="f4">So āvuso Bhagavā||<br />
					jānaɱ jānāti||<br />
					passaɱ passati||<br />
					cakkhu-bhūto||<br />
					ñāṇa-bhūto||<br />
					dhamma-bhūto||<br />
					brahma-bhūto||<br />
					vattā pavattā atthassa ninnetā amatassa dātā dhammassāmī Tathāgato.|| ||</p>

					<p class="f4">So c'eva panetassa kālo ahosi,||<br />
					yaɱ Bhagavantaɱ yeva etam atthaɱ paṭipucchey- <a id="pg95"><span class="f2 g"><b>[95]</b></span></a> yātha,||<br />
					yathā vo Bhagavā vyākareyya tathā taɱ dhāreyyāthā" ti.|| ||</p>

					<p class="ctr c">&#9632;</p>

					<p class="f4">"Addhāvuso Ānanda Bhagavā||<br />
					jānaɱ jānāti||<br />
					passaɱ passati||<br />
					cakkhu-bhūto||<br />
					ñāṇa-bhūto||<br />
					dhamma-bhūto||<br />
					brahma-bhūto||<br />
					vattā pavattā atthassa ninnetā amatassa dātā dhammassāmī Tathāgato.|| ||</p>

					<p class="f4">So c'eva panetassa kālo ahosi yaɱ Bhagavantaɱ yeva etam atthaɱ paṭipuccheyyāma,||<br />
					yathā no Bhagavā vyākareyya tathā naɱ dhāreyyāma.|| ||</p>

					<p class="f4">Api cāyasmā Ānando Satthu c'eva saɱvaṇṇito sambhāvito ca viññūnaɱ sabrahma-cārīnaɱ,||<br />
					pahoti cāyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ,||<br />
					vibhajatāyāsmā Ānando agaruɱ karitvā" ti.|| ||</p>

					<p class="ctr c">&#9632;</p>

					<p class="f4">"Tenā h'āvuso suṇātha,||<br />
					sādhukaɱ manasi-karotha,||<br />
					bhāsissāmī" ti.|| ||</p>

					<p class="f4">"Evam āvuso" ti kho te bhikkhū āyasmato Ānandassa paccassosuɱ.|| ||</p>

					<p class="f4">Āyasmā Ānando etad avoca:|| ||</p>

					<p class="f4">"Yaɱ kho vo āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī' ti.|| ||</p>

					<p class="f4">Imassa khvāhaɱ āvuso Bhagavatā saŋkhittena uddesassa uddiṭṭhassa vitthārena atthaɱ avibhattassa evaɱ vitthārena atthaɱ ājānāmi:|| ||</p>

					<p class="f4">Yena kho āvuso lokasmiɱ lokasaññi hoti lokamānī, ayaɱ vuccati ariyassa vinaye loko. Kena cāvuso lokasmiɱ lokasaññī hoti lokamānī?|| ||</p>

					<p class="f4">Cakkhunā kho āvuso lokasmiɱ lokasaññi hoti lokamānī,||<br />
					sotena kho āvuso lokasmiɱ lokasaññi hoti lokamāni,||<br />
					ghānena kho āvuso lokasmiɱ lokasaññi hoti lokamāni,||<br />
					jivhāya kho āvuso lokasmiɱ lokasaññi hoti lokamāni,||<br />
					kāyena kho āvuso lokasmiɱ lokasaññi hoti lokamānī,||<br />
					manena kho āvuso lokasmiɱ lokasaññi hoti lokamānī.|| ||</p>

					<p class="f4">Yena kho āvuso lokasmiɱ lokasaññī hoti lokamānī||<br />
					ayaɱ vuccati ariyassa vinaye loko.|| ||</p>

					<p class="f4"><a id="pg96"><span class="f2 g"><b>[96]</b></span></a> Yaɱ kho vo āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī' ti.|| ||</p>

					<p class="f4">Imassa khvāhaɱ āvuso Bhagavatā saŋkhittena uddesassa uddiṭṭhassa vitthārena atthaɱ avibhattassa evaɱ vitthārena atthaɱ ājānāmi.|| ||</p>

					<p class="f4">Ākaŋkha-mānā ca pana tumhe āyasmanto, Bhagavantaɱ yeva upasaŋkamitvā etam atthaɱ paṭipuccheyyātha.|| ||</p>

					<p class="f4">Yathā vo Bhagavā vyākaroti tathā naɱ dhāreyyāthā" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Evam āvuso" ti kho te bhikkhū āyasmato Ānandassa paṭissutavā uṭṭhāy āsanā yena Bhagavā ten'upasaŋkamiɱsu,||<br />
					upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū Bhagavantaɱ etad avocuɱ:|| ||</p>

					<p class="f4">"Yaɱ kho no bhante, Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī' ti.|| ||</p>

					<p class="f4">Tesaɱ no bhante amhākaɱ acira-pakkantassa Bhagavato etad ahosi:|| ||</p>

					<p class="f4">Idaɱ kho no āvuso, Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho|| ||</p>

					<p class="f4">'Nāhaɱ bhikkhave gamanena lokassa antaɱ ñāteyyaɱ daṭṭheyyaɱ patteyyan ti vadāmi||<br />
					na ca pan'āhaɱ bhikkhave appatvā lokassa antaɱ dukkhassa antakiriyaɱ vadāmī' ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā" ti.|| ||</p>

					<p class="f4">Tesaɱ no bhante amhākaɱ etad ahosi:|| ||</p>

					<p class="f4">'Ayaɱ <a id="pg97"><span class="f2 g"><b>[97]</b></span></a> kho āyasmā Ānando Satthuc'eva saɱvaṇṇito saɱbhāvito ca viññūnaɱ sabrahma-cārīnaɱ,||<br />
					pahoti cāyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ.|| ||</p>

					<p class="f4">Yan nūna mayaɱ yen'āyasmā Ānando tenupasaŋkameyyāma,||<br />
					upasaŋkamitvā āyasmantaɱ Ānandaɱ etam atthaɱ paṭipuccheyyāmā' ti.|| ||</p>

					<p class="f4">Atha kho mayaɱ bhante yen'āyasmā Ānando ten'upasaŋkamimha||<br />
					upasaŋkamitvā āyasmantaɱ Ānandaɱ etam atthaɱ paṭipucchimha.|| ||</p>

					<p class="f4">Tesaɱ no h'etaɱ bhante, āyasmatā Ānandena imehi ākārehi imehi padehi imehi vyañjanehi attho vibhatto" ti.|| ||</p>

					<p class="ctr c">&#9632;</p>

					<p class="f4">"Paṇḍito bhikkhave Ānando, mahā-pañño bhikkhave Ānando,||<br />
					maɱ ce pi tumhe bhikkhave etam atthaɱ paṭipuccheyyātha,||<br />
					aham pi ca taɱ evam eva vyākareyyaɱ,||<br />
					yathā taɱ Ānandena vyākataɱ.|| ||</p>

					<p class="f4">Eso ce va tassa attho,||<br />
					evaɱ ca taɱ dhāreyyāthā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>