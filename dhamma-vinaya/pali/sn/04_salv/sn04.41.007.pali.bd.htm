<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 4: Salayatana Vagga; Book 41, Sutta 7. Citta answers the questions of a bhikkhu on the various ways the heart's releast is attained and the various terminologies used to describe that release." />
<title>SN 4 41 7: Godatta Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					41. Citta Saṃyutta</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_41_cittasamyutta.htm#p7">Sutta 7</a></h4>

					<h1>Godatta Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg295"><span class="f2 g"><b>[295]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.41.007.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.41.007.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā Godatto Macchikāsaṇḍe viharati Ambāṭakavane.|| ||</p>

					<p class="f4"><a id="pg296"><span class="f2 g"><b>[296]</b></span></a> Atha kho Citto gahapati yen'āyasmā Godatto ten'upasaṅkami.|| ||</p>

					<p class="f4">Upasaṅkamitvā āyasmantaṃ Godattaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Cittaṃ gahapatiṃ āyasmā Godatto etad avoca:|| ||</p>

					<p class="f4">"Yā c'āyaṃ gahapati appamāṇā ceto-vimutti,||<br />
					yā ca ākiñcaññā ceto-vimutti,||<br />
					yā ca suññatā ceto-vimutti||<br />
					yā ca animittā ceto-vimutti,||<br />
					ime dhammā nānatthā nānā vyañjanā?|| ||</p>

					<p class="f4">Udāhū ekatthā vyāñjanam eva nānan" ti?|| ||</p>

					<p class="f4">"Atthi bhante pariyāyo yaṃ pariyāyaṃ āgamma ime dhammā nānatthā c'eva nānā-vyañjanā ca,||<br />
					ati pana bhante pariyāyo yaṃ pariyāyaṃ āgamma ime dhammā ekatthā vyāñjanam eva nānanti.|| ||</p>

					<p class="f4">Katamo ca pana bhante pariyāyo yaṃ pariyāyaṃ āgamma ime dhammā nānatthā c'eva nānā-vyañjanā ca?|| ||</p>

					<p class="f4">Idha bhante bhikkhu mettā-saha-gatena cetasā ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthiṃ,||<br />
					iti uddham-adho tiriyaṃ||<br />
					sabbadhi||<br />
					sabbattatāya||<br />
					sabbā-vantaṃ||<br />
					lokaṃ mettā-saha-gatena cetasā vipulena mahaggatena||<br />
					appamāṇena||<br />
					averena||<br />
					avyāpajjhena||<br />
					pharitvā viharati.|| ||</p>

					<p class="f4">Idha bhante bhikkhu karuṇā-saha-gatena cetasā ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthiṃ,||<br />
					iti uddham-adho tiriyaṃ||<br />
					sabbadhi||<br />
					sabbattatāya||<br />
					sabbā-vantaṃ||<br />
					lokaṃ karuṇā-saha-gatena cetasā vipulena mahaggatena||<br />
					appamāṇena||<br />
					averena||<br />
					avyāpajjhena||<br />
					pharitvā viharati.|| ||</p>

					<p class="f4">Idha bhante bhikkhu muditā-saha-gatena cetasā ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthiṃ,||<br />
					iti uddham-adho tiriyaṃ||<br />
					sabbadhi||<br />
					sabbattatāya||<br />
					sabbā-vantaṃ||<br />
					lokaṃ muditā-saha-gatena cetasā vipulena mahaggatena||<br />
					appamāṇena||<br />
					averena||<br />
					avyāpajjhena||<br />
					pharitvā viharati.|| ||</p>

					<p class="f4">Idha bhante bhikkhu upekkhā-saha-gatena cetasā ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthiṃ,||<br />
					iti uddham-adho tiriyaṃ||<br />
					sabbadhi||<br />
					sabbattatāya||<br />
					sabbā-vantaṃ||<br />
					lokaṃ upekkhā-saha-gatena cetasā vipulena mahaggatena||<br />
					appamāṇena||<br />
					averena||<br />
					avyāpajjhena||<br />
					pharitvā viharati.|| ||</p>

					<p class="f4">Ayaṃ vuccati bhante appamāṇā ceto-vimutti.|| ||</p>

					<p class="f4">Katamā ca bhante ākiñcaññā-ceto-vimutti:|| ||</p>

					<p class="f4">Idha bhante bhikkhu sabbaso Viññāṇañ-c'āyatanaṃ samatikkamma||<br />
					'N'atthi kiñcī' ti||<br />
					Ākiñcaññ'āyatanaṃ upasampajja viharati,||<br />
					ayaṃ vuccati bhante ākiñcaññā-ceto-vimutti.|| ||</p>

					<p class="f4">Katamā ca bhante suññatā-ceto-vimutti:|| ||</p>

					<p class="f4">Idha bhante bhikkhu arañña-gato vā||<br />
					rukkha-mūla-gato vā||<br />
					suññā-gāra-gato vā||<br />
					iti paṭisañcikkhati:|| ||</p>

					<p class="f4">'Suññam idaṃ attena <a id="pg297"><span class="f2 g"><b>[297]</b></span></a> vā||<br />
					attaniyena vā' ti.|| ||</p>

					<p class="f4">Ayaṃ vuccati bhante suññātā-ceto-vimutti.|| ||</p>

					<p class="f4">Katamā ca bhante animittā-ceto-vimutti?|| ||</p>

					<p class="f4">Idha bhante bhikkhu sabba-nimittānaṃ amanasikārā a-nimittaṃ ceto samādhiṃ upasampajja viharati.|| ||</p>

					<p class="f4">Ayaṃ vuccati bhante animittā-ceto-vimutti.|| ||</p>

					<p class="f4">Ayaṃ kho bhante pariyāyo yaṃ pariyāyaṃ āgamma ime dhammā nānatthā c'eva nānā-vyañjanā ca.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamo ca bhante pariyāyo yaṃ pariyāyaṃ āgamma ime dhammā ekatthā vyañjanam'eva nānaṃ?|| ||</p>

					<p class="f4">Rāgo kho bhante pamāṇa-karaṇo||<br />
					doso pamāṇa-karaṇo||<br />
					moho pamāṇa-karaṇo,||<br />
					te khīṇ'āsavassa bhikkhuno pahīnā||<br />
					ucchinna-mūlā||<br />
					tālāvatthu-katā||<br />
					anabhāva-katā āyatiṃ anuppāda-dhammā.|| ||</p>

					<p class="f4">Yāvatā kho bhante appamāṇā ceto-vimuttiyo akuppā tāsaṃ ceto-vimutti aggam akkhāyati.|| ||</p>

					<p class="f4">Sā kho panākuppā ceto-vimutti||<br />
					suññā rāgena||<br />
					suññā dosena||<br />
					suññā mohena.|| ||</p>

					<p class="f4">Rāgo kho bhante kiñ canaṃ||<br />
					doso kiñ canaṃ||<br />
					moho kiñ canaṃ,||<br />
					te khīṇ'āsavassa bhikkhuno pahīnā||<br />
					uccinna-mūlā||<br />
					tālā-vatthu-katā||<br />
					anabhāva-katā āyatiṃ anuppāda-dhammā.|| ||</p>

					<p class="f4">Yāvatā kho bhante ākiñcaññā ceto-vimuttiyo akuppā tāsaṃ ceto-vimutti aggam akkhāyati.|| ||</p>

					<p class="f4">Sā kho panākuppā ceto-vimutti||<br />
					suññā rāgena||<br />
					suññā dosena||<br />
					suññā mohena.|| ||</p>

					<p class="f4">Rāgo kho bhante nimitta-karaṇo||<br />
					doso nimitta-karaṇo||<br />
					moho nimitta-karaṇo,||<br />
					te khīṇ'āsavassa bhikkhuno pahīnā||<br />
					ucchinna-mūlā||<br />
					tālā-vatthu-katā||<br />
					anabhāva-katā āyatiṃ anuppāda-dhammā.|| ||</p>

					<p class="f4">Yāvatā kho bhante animittā ceto-vimuttiyo akuppā tāsaṃ ceto-vimutti aggam akkhāyati.|| ||</p>

					<p class="f4">Sā kho panākuppā ceto-vimutti||<br />
					suññā rāgena||<br />
					suññā dosena||<br />
					suññā mohena.|| ||</p>

					<p class="f4">Ayaṃ kho bhante pariyāyo||<br />
					yaṃ pariyāyaṃ||<br />
					āgamma ime dhammā ekatthā vyañjanam'eva nānan" ti.|| ||</p>

					<p class="f4">"Lābhā te gahapati<br />
					su-laddhante gahapati||<br />
					yassa te gambhīre Buddha-vacane||<br />
					paññā-cakkhu kamatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>