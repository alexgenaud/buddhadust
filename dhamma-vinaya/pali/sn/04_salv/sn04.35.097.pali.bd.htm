<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 97. The Buddha defines living dangerously as living with the forces of the senses uncontrolled. Living carefully is defined as living with the sense-forces controlled." />
<title>SN 4 35.97: Pamāda-Vihāri Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; II: Paññāsaka Dutiya<br />
					5. Saḷa Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p97">Sutta 97</a></h4>

					<h1>Pamāda-Vihāri Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg78"><span class="f2 g"><b>[78]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.097.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.097.than.ati.htm#p1">than</a>][<a href="../../../../dhamma-vinaya/bd/sn/04_salv/sn04.35.097.olds.bd.htm#p1">olds</a>][<a href="../../../../dhamma-vinaya/wp/sn/04_salv/sn04.35.097.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">2. Tatra kho Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuṃ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Pamāda-vihāriñ ca vo bhikkhave desissāmi||<br />
					appamāda-vihāriñ ca.|| ||</p>

					<p class="f4">Taṃ suṇātha.|| ||</p>

					<p class="f4">Kathañ ca bhikkhave pamāda-vihārī hoti?|| ||</p>

					<p class="f4">Cakkhun'driyā asaṃvutassa bhikkhave viharato||<br />
					cittaṃ vyāsiñcati||<br />
					cakkhu-viññeyyesu rūpesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Sot'indriyā asaṃvutassa bhikkhave viharato||<br />
					cittaṃ vyāsiñcati||<br />
					sota-viññeyyesu saddesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Ghān'indriyā asaṃvutassa bhikkhave viharato||<br />
					cittaṃ vyāsiñcati||<br />
					ghāna-viññeyyesu gandhesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Jiv-h-indriyā asaṃvutassa bhikkhave viharato||<br />
					cittaṃ vyāsiñcati||<br />
					jivhā-viññeyyesu rasesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Kāy'indriyā asaṃvutassa bhikkhave viharato||<br />
					cittaṃ vyāsiñcati||<br />
					kāya-viññeyyesu phoṭṭhabbesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Man'indriyā asaṃvutassa bhikkhave viharato||<br />
					cittaṃ vyāsiñcati||<br />
					mano-viññeyyesu dhammesu.|| ||</p>

					<p class="f4">Tassa vyāsitta-cittassa||<br />
					pāmujjaṃ na hoti,||<br />
					pāmujje asati||<br />
					pīti na hoti,||<br />
					pītiyā asati||<br />
					passaddhi na hoti,||<br />
					passaddhiyā asati||<br />
					dukkhaṃ viharati,||<br />
					dukkhino cittaṃ na samādhiyati,||<br />
					asamāhite citte dhammā na pātu-bhavanti,||<br />
					dhammānaṃ apātu-bhāvā pamāda-vihārī||<br />
					tv'eva saṅkhaṃ gacchati.|| ||</p>

					<p class="f4">Evaṃ kho bhikkhave pamāda-vihārī hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ ca bhikkhave appamāda-vihārī hoti?|| ||</p>

					<p class="f4">Cakkhu'ndriya saṃvutassa bhikkhave viharato||<br />
					cittaṃ na vyāsiccati||<br />
					cakkhu-viññeyyesu rūpesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Sotindriya saṃvutassa bhikkhave viharato||<br />
					cittaṃ na vyāsiccati||<br />
					sota-viññeyyesu saddesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Ghānīndriya saṃvutassa bhikkhave viharato||<br />
					cittaṃ na vyāsiccati||<br />
					ghāna-viññeyyesu gandhesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Jivh'indriya saṃvutassa bhikkhave viharato||<br />
					cittaṃ na vyāsiccati||<br />
					jivhā-viññeyyesu rasesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Kāy'indriya saṃvutassa bhikkhave viharato||<br />
					cittaṃ na vyāsiccati||<br />
					kāya-viññeyyesu phoṭṭhabbesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="ctr c">&#9632;</p>

					<p class="f4">Man'indriya saṃvutassa bhikkhave viharato||<br />
					cittaṃ na vyāsiccati||<br />
					mano-viññeyyesu dhammesu.|| ||</p>

					<p class="f4">Tassa avyāsitta-cittassa||<br />
					pāmujjaṃ jāyati||<br />
					pamuditassa||<br />
					pīti jāyati,||<br />
					pīti-manassa||<br />
					kāyo passambhati,||<br />
					passaddha-kāyo||<br />
					sukhaṃ vediyati,||<br />
					sukhino cittaṃ samādhiyati,||<br />
					samāhite citte dhammā pātu-bhavanti,||<br />
					dhammānaṃ pātu-bhāvā appamāda-vihāri||<br />
					tv'eva saṅkhaṃ gacchati.|| ||</p>

					<p class="f4">Evaṃ kho bhikkhave appamāda-vihārī hotī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>