<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 120. Sāriputta teaches a bhikkhu about guarding the sense, moderation in eating and keeping the wakeful watch." />
<title>SN 4 35 120: Sāriputta-Saddhi-Vihārika Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; III: Paññāsaka Tatiya<br />
					2. Loka-Kāma-Guṇa Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p120">Sutta 120</a></h4>

					<h1>Sāriputta-Saddhi-Vihārika Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg103"><span class="f2 g"><b>[103]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.120.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.120.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā Sāriputto Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho aññataro bhikkhu yen'āyasmā Sāriputto ten'upasaṇkami.|| ||</p>

					<p class="f4">Upasan-kamitvā āyasmatā Sāriputtena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho so bhikkhu āyasmantaṃ Sāriputtaṃ etad avoca:|| ||</p>

					<p class="f4">"Saddhi-vihāriko āvuso Sāriputta bhikkhu sikkhaṃ paccakkhāya hīnāy-āvatto" ti.|| ||</p>

					<p class="f4">"Evaṃ etaṃ āvuso hoti indriyesu agutta-dvārassa bhojane amatt'aññūno jāgariyaṃ ananuyuttassa.|| ||</p>

					<p class="f4">So vat'āvuso bhikkhu indriyesu agutta-dvāro bhojane amatt'aññū <a id="pg104"><span class="f2 g"><b>[104]</b></span></a> jāgariyaṃ ananuyutto yāva-jīvaṃ paripuṇṇaṃ parisuddhaṃ Brahma-cariyaṃ santānessat-ī-ti n'etaṃ ṭhānaṃ vijjati.|| ||</p>

					<p class="f4">So vat'āvuso bhikkhu indriyesu gutta-dvāro bhojane matt'aññū jāgariyaṃ anuyutto yāva-jīvaṃ paripuṇṇaṃ parisuddhaṃ Brahma-cariyaṃ santānessat-ī-ti ṭhānam etaṃ vijjati.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ c'āvuso indriyesu gutta-dvāro hoti?|| ||</p>

					<p class="f4">Idh'āvuso, bhikkhu cakkhunā rūpaṃ disvā||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ cakkhu'ndriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati cakkhu'ndriyaṃ,||<br />
					cakkhu'ndriye saṃvaraṃ āpajjati.|| ||</p>

					<p class="ctr c">&#9632;</p>

					<p class="f4">Sotena saddaṃ sutvā||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ sot'endriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati sot'indriyaṃ,||<br />
					sot'indriye saṃvaraṃ āpajjati.|| ||</p>

					<p class="ctr c">&#9632;</p>

					<p class="f4">Ghānena gandhaṃ ghāyitvā||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ ghān'driyeṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati ghān'driyeṃ,||<br />
					ghān'driye saṃvaraṃ āpajjati.|| ||</p>

					<p class="ctr c">&#9632;</p>

					<p class="f4">Jivhāya rasaṃ sāyitvā||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ jivh'endriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati jivh'endriyaṃ,||<br />
					jivh'endriye saṃvaraṃ āpajjati.|| ||</p>

					<p class="ctr c">&#9632;</p>

					<p class="f4">Kāyena phoṭṭhabbaṃ phusitvā||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ kāy'endriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati kāy'endriyaṃ,||<br />
					kāy'endriye saṃvaraṃ āpajjati.|| ||</p>

					<p class="ctr c">&#9632;</p>

					<p class="f4">Manasā dhammaṃ viññāya||<br />
					na nimitta-g-gāhī hoti||<br />
					n-ā-nuvyañjana-g-gāhī,||<br />
					yato'dhikaraṇam etaṃ man'indriyaṃ asaṃvutaṃ viharantaṃ||<br />
					abhijjhā domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati man'indriyaṃ,||<br />
					man'indriye saṃvaraṃ āpajjati.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ c'āvuso bhojane matt'aññū hoti?|| ||</p>

					<p class="f4">Idh'āvuso bhikkhu paṭisaṇkhā yoniso āhāraṃ āhāreti,||<br />
					n'eva davāya na madāya||<br />
					na maṇḍanāya||<br />
					na vibhusanāya||<br />
					yāva-d-eva imassa kāyassa ṭhitiyā yāpanāya vihiṃs'ūparatiyā brahma-cariyā-nuggāhāya:|| ||</p>

					<p class="f4">'Iti purāṇañ ca vedanaṃ paṭihaṇkhāmi||<br />
					navañ ca vedanaṃ na uppādessāmi||<br />
					yātrā ca me bhavissati||<br />
					anavajjatā ca||<br />
					phāsu-vihāro cā' ti.|| ||</p>

					<p class="f4">Evaṃ kho āvuso bhojane matt'aññū hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ c'āvuso jāgariyaṃ anuyutto hoti?|| ||</p>

					<p class="f4">Idh'āvuso bhikkhu divasaṃ||<br />
					caṇkamena||<br />
					nisajjāya||<br />
					āvaraṇīyehi dhammehi cittaṃ parisodheti;|| ||</p>

					<p class="f4">rattiyā paṭhamaṃ yāmaṃ||<br />
					caṇkamena||<br />
					nisajjāya||<br />
					āvaraṇiyehi dhammehi cittaṃ pariso- <a id="pg105"><span class="f2 g"><b>[105]</b></span></a> dheti|| ||</p>

					<p class="f4">rattiyā majjhamaṃ yāmaṃ dakkhiṇena passena sīhaseyyaṃ kappeti||<br />
					pāde pādaṃ||<br />
					accādhāya sato sampajāno uṭṭhāna-saññaṃ mana-sikaritvā|| ||</p>

					<p class="f4">rattiyā pacchimaṃ yāmaṃ paccu-ṭṭhāya||<br />
					caṇkamena||<br />
					nisajjāya||<br />
					āvaraṇiyehi dhammehi cittaṃ parisodheti.|| ||</p>

					<p class="f4">Evaṃ kho āvuso jāgariyaṃ anuyutto hoti.|| ||</p>

					<p class="f4">Tasmā 'ti āvuso evaṃ sikkhitabbaṃ:|| ||</p>

					<p class="f4">'Indriyesu gutta-dvārā bhavissāma bhojane mattaññuno jāgariyaṃ anuyuttā' ti.|| ||</p>

					<p class="f4">Evaṃ hi vo āvuso sikkhitabban" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>