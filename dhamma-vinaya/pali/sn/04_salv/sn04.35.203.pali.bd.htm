<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 203. The Buddha explains what it means to know and see the appearing and disappearing of all states of pain and how, so seeing one is freed from sense experience." />
<title>SN 4 35 203: Dukkha-Dhamma Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsa Catutthaɱ<br />
					4. Āsīvisa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p203">Sutta 203</a></h4>

					<h1>Dukkha-Dhamma Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg188"><span class="f2 g"><b>[188]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.203.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.244.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Yato kho bhikkhave bhikkhu sabbesaɱ yeva dukkha-dhammānaɱ samudayañ ca||<br />
					atthagamañ ca||<br />
					yathā-bhūtaɱ pajānāti,||<br />
					tathā kho panassa kāmā diṭṭhā honti,||<br />
					yathāssa kāme passato yo kāmesu kāma-c-chando||<br />
					kāmasneho||<br />
					kāmamucchā||<br />
					kāma-pariḷāho so nānuseti.|| ||</p>

					<p class="f4">Tathā kho panassa cāro ca vihāro ca anu-Buddho hoti,||<br />
					yathā carantaɱ viharantaɱ abhijjhā domanassā pāpakā akusalā dhammā nānussavanti.|| ||</p>

					<p class="f4">Kathañ ca bhikkhave bhikkhu sabbesaɱ yeva dukkha-dhammānaɱ samudayañ ca||<br />
					atthagamañ ca||<br />
					yathā-bhūtaɱ pajānāti?|| ||</p>

					<p class="f4">Iti rūpaɱ,||<br />
					iti rūpassa samudayo,||<br />
					iti rūpassa atthagamo;|| ||</p>

					<p class="f4">iti vedanā,||<br />
					iti vedanāya samudayo,||<br />
					iti vedanāya atthagamo;|| ||</p>

					<p class="f4">iti saññā,||<br />
					iti saññāya samudayo,||<br />
					iti saññāya atthagamo;|| ||</p>

					<p class="f4">iti saŋkhārā,||<br />
					iti saŋkhārānaɱ samudayo,||<br />
					iti saŋkhārānaɱ atthagamo;|| ||</p>

					<p class="f4">iti viññāṇaɱ,||<br />
					iti viññāṇassa samudayo,||<br />
					iti viññāṇassa atthagamoti.|| ||</p>

					<p class="f4">Evaɱ kho bhikkhave bhikkhu sabbesaɱ yeva dukkha-dhammānaɱ samudayañ ca||<br />
					atthagamañ ca||<br />
					yathā-bhūtaɱ pajānāti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ ca bhikkhave bhikkhuno kāmā diṭṭhā honti||<br />
					yathāssa kāme passato yo kāmesu||<br />
					kāma-c-chando||<br />
					kāmasneho||<br />
					kāmamucchā||<br />
					kāma-pariḷāho so nānuseti?|| ||</p>

					<p class="f4">Seyyathā pi bhikkhave aŋg'ārakāsu sādhika-porisā puṇṇā aŋgārānaɱ vīt'accikānaɱ vītadhūmānaɱ,||<br />
					atha puriso āgaccheyya jīvitukāmo amaritukāmo sukha-kāmo dukkha-paṭikkulo,||<br />
					tam enaɱ dve balavanto purisā nānā-bāhāsu gahetvā taɱ aŋg'ārakāsuɱ upakaḍeḍhayyuɱ,||<br />
					so iti citi c'eva kāyaɱ santāmeyya.|| ||</p>

					<p class="f4">Taɱ kissa hetu?|| ||</p>

					<p class="f4">Ñātaɱ hi bhikkhave <a id="pg189"><span class="f2 g"><b>[189]</b></span></a> tassa purisassa hoti:|| ||</p>

					<p class="f4">'Imañ khvāhaɱ aŋg'ārakāsuɱ papatissāmi||<br />
					tato nidānaɱ maraṇaɱ vā nigacchāmi||<br />
					Maraṇamattaɱ vā dukkhan' ti.|| ||</p>

					<p class="f4">Evam eva kho bhikkhave bhikkhuno angāra-kās-ū-pamā kāmā diṭṭhā honti,||<br />
					yathāssa kāme passato yo kāmesu||<br />
					kāma-c-chando||<br />
					kāmasneho||<br />
					kāmamucchā||<br />
					kāma-pariḷāho so nānuseti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ ca bhikkhave bhikkhuno cāro ca vihāro ca anu-Buddho hoti||<br />
					yathā carantaɱ viharantaɱ abhijjhā domanassā pāpakā akusalā dhammā nānussavanti?|| ||</p>

					<p class="f4">Seyyathā pi bhikkhave puriso bahukaṇṭakaɱ dāyaɱ paviseyya:|| ||</p>

					<p class="f4">Tassassa purato pi kaṇṭako,||<br />
					pacchato pi kaṇṭako,||<br />
					uttarato pi kaṇṭako,||<br />
					dakkhiṇato pi kaṇṭako,||<br />
					heṭṭhato pi kaṇṭako,||<br />
					uparito pi kaṇṭako.|| ||</p>

					<p class="f4">So yato ca abhi-k-kameyya||<br />
					yato ca paṭikkameyya:|| ||</p>

					<p class="f4">'Mā maɱ kaṇṭako' ti.|| ||</p>

					<p class="f4">Evaɱ kho bhikkhave yaɱ loke piyarūpaɱ sātarūpaɱ ayaɱ vuccati ariyassa vinaye kaṇṭako ti|| ||</p>

					<p class="f4">Iti viditvā saɱvaro ca asaɱvaro ca veditabbo.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ ca bhikkhave asaɱvaro hoti?|| ||</p>

					<p class="f4">Idha bhikkhave bhikkhu cakkhunā rūpaɱ disvā piyarūpe rūpe adhimuccati,||<br />
					appiyarūpe rūpe vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Sotena saddaɱ sutvā piyarūpe sadde adhimuccati,||<br />
					appiyarūpe sadde vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Ghānena gandhaɱ ghāyitvā piyarūpe gandhe adhimuccati,||<br />
					appiyarūpe gandhe vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Jivhāya rasaɱ sāyitvā piyarūpe rase adhimuccati,||<br />
					appiyarūpe rase vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Kāyena phoṭṭhabbaɱ phusitvā piyarūpe phoṭṭhabbe adhimuccati,||<br />
					appiyarūpe phoṭṭhabbe khyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Manasā dhammaɱ viññāya piyarūpe dhamme adhimuccati,||<br />
					appiyarūpe dhamme vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Evaɱ kho bhikkhave asaɱvaro hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ ca bhikkhave saɱvaro hoti?|| ||</p>

					<p class="f4">Idha bhikkhave bhikkhu cakkhunā rūpaɱ disvā piyarūpe rūpe nādhi-muccati,||<br />
					appiyarūpe rūpe na khyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā <a id="pg190"><span class="f2 g"><b>[190]</b></span></a> pāpakā akusalā dhammā aparisesā nirujjhanti.|| ||</p>

					<p class="f4">Sotena saddaɱ sutvā piyarūpe sadde nādhi-muccati,||<br />
					appiyarūpe sadde na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Ghānena gandhaɱ ghāyitvā piyarūpe gandhe nādhi-muccati,||<br />
					appiyarūpe gandhe na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Jivhāya rasaɱ sāyitvā piyarūpe rase nādhi-muccati,||<br />
					appiyarūpe rase na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Kāyena phoṭṭhabbaɱ phusitvā piyarūpe phoṭṭhabbe nādhi-muccati,||<br />
					appiyarūpe phoṭṭhabbe na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Manasā dhammaɱ viññāya piyarūpe dhamme nādhi-muccati,||<br />
					appiyarūpe dhamme na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Evaɱ kho bhikkhave saɱvaro hoti.|| ||</p>

					<p class="ctr c">&#9632;</p>

					<p class="f4">Tassa ce bhikkhave, bhikkhuno evaɱ carato||<br />
					evaɱ viharato||<br />
					kadāci karahaci satisammosā uppajjanti pāpakā akusalā dhammā sarasaŋakappā saŋyojaniyā,||<br />
					dandho bhikkhave, satuppādo,||<br />
					atha kho naɱ khippam eva pajahati vinodeti,||<br />
					vyantī-karoti,||<br />
					anabhāvaɱ gameti.|| ||</p>

					<p class="f4">Seyyathā pi bhikkhave, puriso divasaɱ santatte ayokaṭāhe dve vā tīṇi vā udakaphusitāni nipāteyya;||<br />
					dandho bhikkhave udakaphusitānaɱ nipāto,||<br />
					atha kho naɱ khippam eva parikkhayaɱ pariyādānaɱ gaccheyya.|| ||</p>

					<p class="f4">Evam eva kho bhikkhave, tassa ce bhikkhuno evaɱ viharato kadāci karahaci satisammosā uppajjanti pāpakā akusalā dhammā sarasaŋkappā saŋyojaniyā;||<br />
					dandho bhikkhave, satuppādo||<br />
					atha kho naɱ khippam eva pajahati vinodeti byantī karoti anabhāvaɱ gameti.|| ||</p>

					<p class="f4">Evaɱ kho bhikkhave bhikkhuno cāro ca vihāro ca anu-Buddho hoti||<br />
					yathā carantaɱ viharantaɱ abhijjhā domanassā pāpakā akusalā dhammā nānussavanti.|| ||</p>

					<p class="f4">Taɱ ce bhikkhave bhikkhuɱ evaɱ carantaɱ evaɱ viharantaɱ rājāno vā||<br />
					rāja-mahā-mattā vā||<br />
					mittā vā||<br />
					amaccā vā||<br />
					ñātī vā||<br />
					sālohitā vā||<br />
					bhogehi abhihaṭṭhuɱ pavāreyyuɱ:|| ||</p>

					<p class="f4">'Ehi bho purisa,||<br />
					kiɱ te kāsāva anudahanti?|| ||</p>

					<p class="f4">Kiɱ muṇḍo kapālam anucarasi?|| ||</p>

					<p class="f4">Ehi hīnā-yāvattitvā bhoge ca bhuñjassu,||<br />
					puññāni ca karohī' ti.|| ||</p>

					<p class="f4">So vata bhikkhave bhikkhu evaɱ caranto||<br />
					evaɱ viharanto||<br />
					sikkhaɱ pacca-k-khāya hīnāyā-vattissatīti netaɱ ṭhānaɱ vijjati.|| ||</p>

					<p class="f4"><a id="pg191"><span class="f2 g"><b>[191]</b></span></a> Seyyathā pi bhikkhave Gaŋgā nadī||<br />
					pācīna-ninnā||<br />
					pācīna poṇā||<br />
					pācīnapabhārā,||<br />
					atha mahā-jana-kāyo āgaccheyya kuddālapiṭakaɱ ādāya:|| ||</p>

					<p class="f4">'Mayaɱ imaɱ Gaŋgānadiɱ||<br />
					pacchāninnaɱ karissāma||<br />
					pacchāpoṇaɱ||<br />
					pacchāpabbhārantī.'|| ||</p>

					<p class="f4">Taɱ kim maññatha bhikkhave?|| ||</p>

					<p class="f4">Api nu se mahā-jana-kāyo Gaŋgānadiɱ||<br />
					pacchāninnaɱ kareyya||<br />
					pacchāpoṇaɱ||<br />
					pacchāpabbhāran" ti?|| ||</p>

					<p class="f4">"No h'etaɱ bhante.|| ||</p>

					<p class="f4">Taɱ kissa hetu?|| ||</p>

					<p class="f4">Gaŋgā nadī bhante||<br />
					pācīna ninnā||<br />
					pācīna poṇā||<br />
					pācīna pabbhārā,||<br />
					sā na sukarā||<br />
					pacchāninnaɱ kātuɱ||<br />
					paccāpoṇaɱ||<br />
					pacchāpababhāraɱ,||<br />
					yāvadeva ca pana so mahā-jana-kāyo kilamathassa vighātassa bhāgī assā" ti.|| ||</p>

					<p class="f4">Evam eva kho bhikhve taɱ ce bhikkhuɱ||<br />
					evaɱ carantaɱ||<br />
					evaɱ viharantaɱ||<br />
					rājāno vā||<br />
					rāja-mahā-mattā vā||<br />
					mittā vā||<br />
					amaccā vā||<br />
					ñātī vā||<br />
					sālohitā vā||<br />
					bhogehi abhihaṭṭhuɱ pavāreyyuɱ:|| ||</p>

					<p class="f4">"Ehambho purisa,||<br />
					kiɱ te ime kāsāvā anudahanti?|| ||</p>

					<p class="f4">Kiɱ nu muṇḍo kapālam anucarasi?|| ||</p>

					<p class="f4">Ehi hīnā-yāvattitvā bhoge ca bhuñjassu,||<br />
					puññāni ca karohi' ti.|| ||</p>

					<p class="f4">So pana bhikkhave bhikkhu||<br />
					evaɱ caranto||<br />
					evaɱ viharanto||<br />
					sikkhaɱ pacca-k-khāya hīnāyā-vattissatīti netaɱ ṭhānaɱ vijjati.|| ||</p>

					<p class="f4">Taɱ kissa hetu?|| ||</p>

					<p class="f4">Yaɱ hi taɱ bhikkhave cittaɱ dīgha-rattaɱ||<br />
					viveka-ninnaɱ||<br />
					viveka-poṇaɱ||<br />
					viveka-pabbhāraɱ.|| ||</p>

					<p class="f4">Tatha hīnāyā-vattissatīti netaɱ ṭhānaɱ vijjatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>