<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §36: Vedana-samyutta, Sutta 29. A sutta describing the carnal, the carnal-free, and the carnal-free beyond the carnal-free forms of entheusiasm, pleasure and detachment." />
<title>SN 4 36 29: Suddhika-Vedanā Nirāmisa Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					36. Vedanā Saɱyutta<br />
					3. Aṭṭha-Sata-Pariyāya Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_36_vedanasamyutta.htm#p29">Sutta 29</a><br />
					[WP, ATI: 31]</h4>

					<h1>Suddhika-Vedanā Nirāmisa Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.36.029.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.36.029.bodh.wp.htm#p1">bodh</a>][<a href="../../../../dhamma-vinaya/ati/sn/04_salv/sn04.36.029.nypo.ati.htm">nypo</a>][<a href="../../../../dhamma-vinaya/ati/sn/04_salv/sn04.36.029.than.ati.htm">than</a>]</span> Evaɱ me sutaɱ:|| ||</p>

					<p class="f4">"Tisso imā bhikkhave vedanā.|| ||</p>

					<p class="f4">Katamā tisso?|| ||</p>

					<p class="f4">Sukhā vedanā||<br />
					dukkhā vedanā||<br />
					adukkha-m-asukhā vedanā.|| ||</p>

					<p class="f4">Imā kho bhikkhave 'tisso vedanā' ti.|| ||</p>

					<p class="f4"><span class="f3">[<a id="p31.1">31.1</a>][<a href="../../../../dhamma-vinaya/ati/sn/04_salv/sn04.36.029.nypo.ati.htm#p1">than</a>]</span> Atthi bhikkhave sāmisā pīti,||<br />
					atthi nirāmisā pīti,||<br />
					atthi nirāmisā nirāmisatarā pīti.|| ||</p>

					<p class="f4">Atthi sāmisaɱ sukhaɱ,||<br />
					atthi nirāmisaɱ sukhaɱ,||<br />
					atthi nirāmisā nirāmisataraɱ sukhaɱ.|| ||</p>

					<p class="f4">Atthi sāmisā upekhā,||<br />
					atthi nirāmisā upekhā,||<br />
					atthi nirāmisā nirāmisatarā upekhā.|| ||</p>

					<p class="f4">Atthi sāmiso vimokkho,||<br />
					atthi nirāmiso vimokkho,||<br />
					atthi nirāmisā nirāmisataro vimokkho.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamā ca bhikkhave sāmisā pīti?|| ||</p>

					<p class="f4">Pañc'ime bhikkhave kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Sota-viññeyyā saddā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ghāna-viññeyyā gandhā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Jivhā-viññeyyā rasā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Kāya-viññeyyā phoṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho bhikkhave pañca kāma-guṇā.|| ||</p>

					<p class="f4">Ya kho bhikkhave ime pañca kāma-guṇe paṭicca uppajjati pīti,||<br />
					ayaɱ vuccati bhikkhave sāmisā pīti.|| ||</p>

					<p class="ctr c">&#9632;</p>


					<p class="f4"><span class="f3 g"><i>[236]</i></span> Katamā ca bhikkhave nirāmisā pīti?|| ||</p>

					<p class="f4">Idha bhikkhave bhikkhu||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamajjhānaɱ upasampajja viharati.|| ||</p>

					<p class="f4">Vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ avicāraɱ||<br />
					samādhi-jaɱ pīti-sukhaɱ||<br />
					dutiya-j-jhānaɱ upasampajja viharati.|| ||</p>

					<p class="f4">Ayaɱ vuccati bhikkhave nirāmisā pīti.|| ||</p>

					<p class="ctr c">&#9632;</p>

					<p class="f4">Katamā ca bhikkhave nirāmisā nirāmisatarā pīti?|| ||</p>

					<p class="f4">Yā kho bhikkhave khīṇ'āsavassa bhikkhuno||<br />
					rāgā cittaɱ vimuttaɱ pacc'avekkhato||<br />
					dosā cittaɱ vimuttaɱ pacc'avekkhato||<br />
					mohā cittaɱ vimuttaɱ pacc'avekkhato||<br />
					uppajjati pīti.|| ||</p>

					<p class="f4">Ayaɱ vuccati bhikkhave nirāmisā nirāmisatarā pīti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamañ ca bhikkhave sāmisaɱ sukhaɱ?|| ||</p>

					<p class="f4">Pañc'ime bhikkhave kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Sota-viññeyyā saddā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ghāna-viññeyyā gandhā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Jivhā-viññeyyā rasā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Kāya-viññeyyā phoṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho bhikkhave pañcakāma-guṇā.|| ||</p>

					<p class="f4">Yaɱ kho bhikkhave ime pañca kāma-guṇe paṭicca uppajjati sukhaɱ somanassaɱ,||<br />
					idaɱ vuccati bhikkhave sāmisaɱ sukhaɱ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave nirāmisā sukhaɱ?|| ||</p>

					<p class="f4">Idha bhikkhave bhikkhu vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhamajjhānaɱ upasampajja viharati,||<br />
					vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyajjhānaɱ upasampajja viharati,||<br />
					pītiyā ca virāgā upekkhako ca viharati
					sato sampajāno sukhañca kāyena paṭisaɱvedeti,||<br />
					yaɱ taɱ ariyā ācikkhanti||<br />
					'Upekkhako satimā sukha-vihārī' ti||<br />
					taɱ tatiyaɱ jhānaɱ upasampajja viharati.|| ||</p>

					<p class="f4">Idaɱ vuccati bhikkhave nirāmisaɱ sukhaɱ.|| ||</p>

					<p class="ctr c">&#9632;</p>

					<p class="f4">Katamañ ca bhikkhave nirāmisā nirāmisataraɱ sukhaɱ?|| ||</p>

					<p class="f4">Yaɱ kho bhikkhave khīṇ'āsavassa bhikkhuno rāgā cittaɱ vimuttaɱ pacc'avekkhato dosā cittaɱ vimuttaɱ pacc'avekkhato mohā cittaɱ vimuttaɱ <span class="f3 g"><i>[237]</i></span> pacc'avekkhato uppajjati sukhaɱ somanassaɱ,||<br />
					idaɱ vuccati bhikkhave nirāmisānirāmisataraɱ sukhaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamā ca bhikkhave sāmisā upekhā?|| ||</p>

					<p class="f4">Pañc'ime bhikkhave kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Sota-viññeyyā saddā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ghāna-viññeyyā gandhā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Jivhā-viññeyyā rasā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Kāya-viññeyyā phoṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho bhikkhave pañcakāma-guṇā.|| ||</p>

					<p class="f4">Yā kho bhikkhave ime pañca kāma-guṇe paṭicca uppajjati upekhā,||<br />
					ayaɱ vuccati bhikkhave sāmisā upekhā.|| ||</p>

					<p class="ctr c">&#9632;</p>

					<p class="f4">Katamā ca bhikkhave nirāmisā upekhā?|| ||</p>

					<p class="f4">Idha bhikkhave bhikkhu sukhassa ca pahānā dukkhassa ca pahānā pubb'eva somanassa-domanassānaɱ atthaṅ-gamā adukkha-m-asukhaɱ upekhāsati-pārisuddhiɱ catutthaɱ jhānaɱ upasampajja viharati.|| ||</p>

					<p class="f4">Ayaɱ vuccati bhikkhave nirāmisā upekhā.|| ||</p>

					<p class="ctr c">&#9632;</p>

					<p class="f4">Katamā ca bhikkhave nirāmisā nirāmisatarā upekhā?|| ||</p>

					<p class="f4">Yā kho bhikkhave khīṇ'āsavassa bhikkhuno rāgā cittaɱ vimuttaɱ pacc'avekkhato dosā cittaɱ vimuttaɱ paccavokkhato mohā cittaɱ vimuttaɱ pacc'avekkhato uppajjati upekhā,||<br />
					ayaɱ vuccati bhikkhave nirāmisā nirāmisatarā upekhā.|| ||</p>

					<p class="ctr c">&#9632;</p>

					<p class="f4">Katamo ca bhikkhave sāmiso vimokkho?|| ||</p>

					<p class="f4">Rūpa paṭisaññutto vimokkho sāmiso vimokkho.|| ||</p>

					<p class="ctr c">&#9632;</p>

					<p class="f4">Katamo ca bhikkhave nirāmiso vimokkho?|| ||</p>

					<p class="f4">Arūpa paṭisaññutto vimokkho nirāmiso vimokkho.|| ||</p>

					<p class="ctr c">&#9632;</p>

					<p class="f4">Katamo ca bhikkhave nirāmisā nirāmisataro vimokkho?|| ||</p>

					<p class="f4">Yo kho bhikkhave khīṇ'āsavassa bhikkhuno||<br />
					rāgā cittaɱ vimuttaɱ pacc'avekkhato||<br />
					dosaɱ cittaɱ vimuttaɱ pacc'avekkhato||<br />
					mohā cittaɱ vimuttaɱ pacc'avekkhato||<br />
					uppajjati vimokkho.|| ||</p>

					<p class="f4">Ayaɱ vuccati bhikkhave nirāmisā nirāmisataro vimokkho" ti.|| ||</p>

					<p>&nbsp;</p>

					<p class="ctr">Aṭṭha-sata-pariyāyavaggo tatiyo</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>