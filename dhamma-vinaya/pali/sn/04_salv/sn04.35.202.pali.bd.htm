<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 202. Maha Moggallāna delivers a discourse on what constitutes a leaky bhikkhu. If a bhikkhu dwells attached to the pleasures of the senses, averse to the pains of the senses then he is conquored by the senses and subject to old age, sickness and death and is a leaky bhikkhu. If he is not attached to the pleasures of the senses, averse to the pains of the senses then he is conquoror of the senses and not subject to old age, sickness and death and is not a leaky bhikkhu." />
<title>SN 4 35 202: Avassuta-Pariyāya Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; IV: Paññāsaka Catuttha<br />
					4. Āsīvisa Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p202">Sutta 202</a></h4>

					<h1>Avassuta-Pariyāya Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg182"><span class="f2 g"><b>[182]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.202.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.202.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.243.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Sakkesu viharati Kāpilavatthusmiṃ Nigrodhārāme.|| ||</p>

					<p class="f4">Tena kho pana samayena Kāpilavatthavānaṃ Sakkānaṃ navaṃ santhāgāraṃ acirakāritaṃ hoti,||<br />
					anajjhāvutthaṃ samaṇena vā brāhmaṇena vā kenaci vā manussa-bhutena.|| ||</p>

					<p class="f4">Atha kho Kāpilavatthavā Sakkā yena Bhagavā ten'upasaṇkamiṃsu.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho Kāpilavatthavā Sakkā Bhagavantaṃ etad avocuṃ;|| ||</p>

					<p class="f4">"Idha bhante Kāpilavatthavānaṃ Sakkānaṃ navaṃ santhāgāraṃ acirakāritaṃ hoti,||<br />
					anajjhāvuttaṃ samaṇena vā brāhmaṇena vā kenaci vā manussa- <a id="pg183"><span class="f2 g"><b>[183]</b></span></a>  bhutena||<br />
					taṃ bhante Bhagavā paṭhamaṃ paribhuñjatu,||<br />
					Bhagavatā paṭhamaṃ paribhuttaṃ pacchā Kāpilavatthavā Sakkā paribhuñjissanti;||<br />
					tad assa Kāpilavatthavānaṃ Sakkānaṃ dīgha-rattaṃ hitāya sukhāyā" ti.|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Kāpilavatthavā Sakkā Bhagavato adhivāsanaṃ viditvā uṭṭhāy āsanā Bhagavantaṃ abhivādetvā padakkhiṇaṃ katvā yena navaṃ santhāgāraṃ ten'upasaṇkamiṃsu,||<br />
					upasaṇkamitvā sabba-santhariṃ santhāgāraṃ santharitvā||<br />
					āsanāni paññā-petvā udaka-maṇikaṃ patiṭṭhāpetvā tela-p-padīpaṃ āropetvā yena Bhagavā ten'upasaṇkamiṃsu,||<br />
					upasaṇkamitvā Bhagavantaṃ etad avocuṃ:|| ||</p>

					<p class="f4">"Sabba-santhariṃ santhataṃ bhante santhāgāraṃ,||<br />
					āsanāni paññattāni udaka-maṇiko patiṭṭhāpito,||<br />
					tela-p-padīpo āropito||<br />
					yassa dāni Bhagavā kālaṃ maññatī" ti.|| ||</p>

					<p class="f4">Atha kho Bhagavā nivāsetvā patta-cīvaraṃ ādāya saddhiṃ bhikkhu-saṇghena yena navaṃ santhāgāraṃ ten'upasaṇkami,||<br />
					upasaṇkamitvā pāde pakkhāletvā santhāgāraṃ pavisitvā majjhima thambhaṃ nissāya puratthābhimukho nisīdi.|| ||</p>

					<p class="f4">Bhikkhu-saṇgho pi kho pāde pakkhāletvā santhāgāraṃ pavisitvā pacchimaṃ bhittiṃ nissāya puratthābhimukho nisīdi Bhagavantaṃ yeva purakkhatvā.|| ||</p>

					<p class="f4">Kāpilavatthavā pi kho Sakkā pāde pakkhāletvā santhāgāraṃ pavisitvā puratthimaṃ bhittiṃ nissāya pacchāmukhā nisīdiṃsu||<br />
					Bhagavantaṃ yeva purakkhatvā.|| ||</p>

					<p class="f4">Atha kho Bhagavā Kāpilavatthave Sakke bahu-d-eva rattiṃ dhammiyā kathāya sanda-s-setvā samāda-petvā samutte-jitvā sampahaṃ-setvā uyyojesi:|| ||</p>

					<p class="f4">"Abhikkantā kho Gotamā ratti yassa dāni kālaṃ maññathā" ti.|| ||</p>

					<p class="f4"> <a id="pg184"><span class="f2 g"><b>[184]</b></span></a> "Evam bhante" ti kho Kāpilavatthavā Sakkā Bhagavato paṭi-s-sutvā uṭṭhāy āsanā Bhagavantaṃ abhivādetvā padakkhiṇaṃ katvā pakkamiṃsu.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Atha kho Bhagavā acira-pakkantesu Kāpilavatthevesu Sakkesu āyasmantaṃ Mahā Moggallānaṃ āmantesi:|| ||</p>

					<p class="f4">"Vigata-thīna-middho kho Moggallāna, bhikkhu-saṇgho,||<br />
					paṭibhātu taṃ Moggallāna bhikkhūnaṃ dhammī kathā,||<br />
					piṭṭhi me āgilāyati tam ahaṃ āyamissāmī" ti.|| ||</p>

					<p class="f4">"Evaṃ bhante" ti kho āyasmā Mahā Moggallāno Bhagavato paccassosi.|| ||</p>

					<p class="f4">Atha kho Bhagavā catugguṇaṃ saṇghāṭiṃ paññā-petvā dakkhiṇena passena sīhaseyyaṃ kappesi||<br />
					pāde pādāṃ accādhāya sato sampajāno uṭṭhāna-saññaṃ manasi karitvā.|| ||</p>

					<p class="ctr c">&#9632;</p>

					<p class="f4">Tatra kho āyasmā Mahā Moggallāno bhikkhu āmantesi:|| ||</p>

					<p class="f4">"Āvuso bhikkhavo" ti.|| ||</p>

					<p class="f4">"Āvuso" ti kho te bhikkhū āyasmato Mahā Moggallānassa paccassosuṃ,||<br />
					āyasmā Mahā Moggallāno etad avoca:|| ||</p>

					<p class="f4">"Avassuta-pariyāyaṃ ca vo āvuso desissāmi,||<br />
					anavassuta-pariyāyañ ca.|| ||</p>

					<p class="f4">Taṃ suṇātha||<br />
					sādhukam manasi karotha||<br />
					bhāsissāmi" ti.|| ||</p>

					<p class="f4">"Evam āvuso" ti kho te bhikkhū āyasmato Mahā-Moggalānassa paccassosuṃ.|| ||</p>

					<p class="f4">Āyasmā MahāMoggalāno etad avoca:|| ||</p>

					<p class="f4">"Kathañ cā vuso avassuto hoti?|| ||</p>

					<p class="f4">Idh'āvuso bhikkhu cakkhunā rūpaṃ disvā piyarūpe rūpe adhimuccati,||<br />
					appiya-rūpe rūpe vyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā <a id="pg185"><span class="f2 g"><b>[185]</b></span></a> nirujjhanti.|| ||</p>

					<p class="ctr c">&#9632;</p>

					<p class="f4">Sotena saddaṃ sutvā piyarūpe sadde adhimuccati,||<br />
					appiya-rūpe sadde vyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ghānena gandhaṃ ghāyitvā piyarūpe gandhe adhimuccati,||<br />
					appiya-rūpe gandhe vyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Jivhāya rasaṃ sāyitvā piyarūpe rase adhimuccati,||<br />
					appiya-rūpe rase vyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Kāyena phoṭṭhabbaṃ phusitvā piyarūpe phoṭṭhabbe adhimuccati,||<br />
					appiya-rūpe phoṭṭhabbe khyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Manasā dhammaṃ viññāya piyarūpe dhamme adhimuccati,||<br />
					appiya-rūpe dhamme vyāpajjati,||<br />
					anupatthika-kāyasati ca viharati parittacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ayaṃ vuccat'āvuso bhikkhu||<br />
					avassuto cakkhu-viññeyyesu rūpesu,||<br />
					avassuto sota-viññeyyesu saddesu,||<br />
					avassuto ghāna-viññeyyesu gandhesu,||<br />
					avassuto jivhā-viññeyyesu rasesu,||<br />
					avassuto kāya-viññeyyesu phoṭṭhabbesu,||<br />
					avassuto mano-viññeyyesu dhammesu.|| ||</p>

					<p class="ctr c">&#9632;</p>

					<p class="f4">Evaṃ vihāraṃ cāvuso bhikkhuṃ||<br />
					cakkhuto ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Sotato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Ghānato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Jivhāto ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Kāyato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Manato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ.|| ||</p>

					<p class="ctr c">&#9632;</p>

					<p class="f4">Seyyathā pi āvuso naḷāgāraṃ vā||<br />
					tiṇāgāraṃ vā||<br />
					sukkhaṃ kolāpaṃ terovassikaṃ||<br />
					puratthimāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="f4">Pacchimāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="f4">Uttarāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="f4">Dakkhiṇāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="f4">Heṭṭhimato ce pi naṃ disāya puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="f4">Uparimato ce pi naṃ —||<br />
					yato kuto ce pi naṃ puriso||<br />
					ādittāya tiṇukkāya upasaṇkameyya;||<br />
					labhetheva aggi otāraṃ,||<br />
					labhetha aggi ārammaṇaṃ.|| ||</p>

					<p class="ctr c">&#9632;</p>

					<p class="f4">Evam eva kho āvuso evaṃ vihāraṃ bhikkhuṃ||<br />
					cakkhuto ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Sotato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Ghānato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Jivhāto ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Kāyato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ;|| ||</p>

					<p class="f4">Manato ce pi naṃ Māro upasaṇkamati||<br />
					labhateva Māro otāraṃ||<br />
					labhati Māro ārammaṇaṃ.|| ||</p>

					<p class="ctr c">&#9632;</p>

					<p class="f4">Evaṃ vihāriṃ cāvuso bhikkhuṃ||<br />
					rūpā adhibhaṃsu,||<br />
					na bhikkhu rūpe adhibhosi.|| ||</p>

					<p class="f4">Saddā bhikkhuṃ adhibhaṃsu||<br />
					na <a id="pg186"><span class="f2 g"><b>[186]</b></span></a> bhikkhu sadde adhibhosī.|| ||</p>

					<p class="f4">Gandhā bhikkhuṃ adhibhaṃsu,||<br />
					na bhikkhuṃ gandhe adhibhosi.|| ||</p>

					<p class="f4">Rasā bhikkhuṃ adhibhaṃsu,||<br />
					na bhikkhu rase adhibhosi.|| ||</p>

					<p class="f4">Phoṭṭhabbā bhikkhuṃ adhibhaṃsu,||<br />
					na bhikkhu phoṭṭhabbe adhibhosi;|| ||</p>

					<p class="f4">Dhammā bhikkhuṃ adhibhaṃsu,||<br />
					na bhikkhu dhamme adhibhosi.|| ||</p>

					<p class="ctr c">&#9632;</p>

					<p class="f4">Ayaṃ vuccat'āvuso bhikkhu||<br />
					rūpā'dhibhuto||<br />
					saddā'dhibhūto||<br />
					gandhā'dhibhūto||<br />
					rasā'dhibhūto||<br />
					phoṭṭhabbā'dhibhūto||<br />
					dhammā'dhibhūto<br />
					adhibhūto.|| ||</p>

					<p class="f4">Anadhibhū||<br />
					adhibhaṃsu||<br />
					naṃ pāpakā akusalā dhammā||<br />
					saṇkilesikā pono-bhavikā||<br />
					sadarā dukkha-vipākā||<br />
					āyatiṃ jāti jarāmaraṇīyā.|| ||</p>

					<p class="f4">Evaṃ kho āvuso avassuto hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ caāvuso anavassuto hoti?|| ||</p>

					<p class="f4">Idh'āvuso bhikkhu cakkhunā rūpaṃ disvā piyarūpe rūpe nādhi-muccati,||<br />
					appiya-rūpe rūpe na khyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Sotena saddaṃ sutvā piyarūpe sadde nādhi-muccati,||<br />
					appiya-rūpe sadde na vyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ghānena gandhaṃ ghāyitvā piyarūpe gandhe nādhi-muccati,||<br />
					appiya-rūpe gandhe na vyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>


					<p class="f4">Jivhāya rasaṃ sāyitvā piyarūpe rase nādhi-muccati,||<br />
					appiya-rūpe rase na vyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Kāyena phoṭṭhabbaṃ phusitvā piyarūpe phoṭṭhabbe nādhi-muccati,||<br />
					appiya-rūpe phoṭṭhabbe na vyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Manasā dhammaṃ viññāya piyarūpe dhamme nādhi-muccati,||<br />
					appiya-rūpe dhamme na vyāpajjati,||<br />
					upatthikakāyasati ca viharati appamāṇacetaso.|| ||</p>

					<p class="f4">Tañ ca ceto-vimuttiṃ paññā-vimuttiṃ yathā-bhūtaṃ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ayaṃ vuccat'āvuso bhikkhu||<br />
					anavassuto cakkhu-viññeyyesu rūpesu,||<br />
					anavassuto sota-viññeyyesu saddesu,||<br />
					anavassuto ghāna-viññeyyesu gandhesu,||<br />
					anavassuto jivhā-viññeyyesu rasesu,||<br />
					anavassuto kāya-viññeyyesu phoṭṭhabbesu,||<br />
					anavassuto mano-viññeyyesu dhammesu.|| ||</p>

					<p class="ctr c">&#9632;</p>

					<p class="f4">Evaṃ vihāriṃ cāvuso bhikkhuṃ||<br />
					cakkhuto ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Sotato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Ghānato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Jivhāto ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Kāyato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Manato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="ctr c">&#9632;</p>

					<p class="f4">Seyyathā pi āvuso kuṭāgārakā vā kuṭāgārasālā vā||<br />
					<a id="pg187"><span class="f2 g"><b>[187]</b></span></a> bahalamattikā addāvalimpanā||<br />
					puratthimāya ce pi naṃ disāya puriso ādittāya tiṇukkāya upasaṇkameyya;||<br />
					n'eva labhetha aggi otāraṃ,||<br />
					na labhetha aggi ārammaṇaṃ.|| ||</p>

					<p class="f4">Pacchimāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					n'eva labhetha aggi otāraṃ,||<br />
					na labhetha aggi ārammaṇaṃ.|| ||</p>

					<p class="f4">Uttarāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					n'eva labhetha aggi otāraṃ,||<br />
					na labhetha aggi ārammaṇaṃ.|| ||</p>

					<p class="f4">Dakkhiṇāya ce pi naṃ disāya puriso||<br />
					ādittāya tiṇukkāya upasaṇkameyya;||<br />
					n'eva labhetha aggi otāraṃ,||<br />
					na labhetha aggi ārammaṇaṃ.|| ||</p>

					<p class="f4">Heṭṭhato ce pi naṃ disāya puriso||<br />
					ādittāya tiṇukkāya upasaṇkameyya;||<br />
					n'eva labhetha aggi otāraṃ,||<br />
					na labhetha aggi ārammaṇaṃ.|| ||</p>

					<p class="f4">Yato kuto ce pi naṃ puriso,||<br />
					ādittāya tiṇukkāya upasaṇkameyya;||<br />
					n'eva labhetha aggi otāraṃ||<br />
					na labhetha aggi ārammaṇaṃ.|| ||</p>

					<p class="ctr c">&#9632;</p>

					<p class="f4">Evam eva kho āvuso evaṃ vihāriṃ bhikkhuṃ cakkhuto ce pi naṃ Māro upasaṇkamati;||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Sotato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Ghānato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Jivhāto ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Kāyato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="f4">Manato ce pi naṃ Māro upasaṇkamati,||<br />
					n'eva labhati Māro otāraṃ||<br />
					na labhati Māro ārammaṇaṃ;|| ||</p>

					<p class="ctr c">&#9632;|| ||</p>

					<p class="f4">Evaṃ vihārī cāvuso bhikkhu rūpe adhibhosi,||<br />
					na rūpā bhikkhuṃ adhibhaṃsu;|| ||</p>

					<p class="f4">Sadde bhikkhu adhibhosi,||<br />
					na saddā bhikkhuṃ adhibhaṃsu;|| ||</p>

					<p class="f4">gandhe bhikkhu adhibhosi,||<br />
					na gandhā bhikkhuṃ adhibhaṃsu;|| ||</p>

					<p class="f4">rase bhikkhu adhibhosi,||<br />
					na rasā bhikkhuṃ adhibhaṃsu;|| ||</p>

					<p class="f4">Phoṭṭhabbe bhikkhu adhibhosi,||<br />
					na phoṭṭhabbā bhikkhuṃ adhibhaṃsu;|| ||</p>

					<p class="f4">dhamme bhikkhu adhibhosi,||<br />
					na dhammā bhikkhuṃ adhibhaṃsu.|| ||</p>

					<p class="ctr c">&#9632;</p>

					<p class="f4">Ayaṃ vuccat'āvuso bhikkhu||<br />
					rūpā'dhibhu||<br />
					saddā'dhibhū||<br />
					gandhā'dhibhū||<br />
					rasā'dhibhū||<br />
					phoṭṭhabbā'dhibhū||<br />
					dhammā'dhibhū;||<br />
					adhibhū||<br />
					anadhibhūto||<br />
					adhibhosu te pāpake akusale dhamme saṇkilesike pono-bhavike sadare dukkha-vipāke āyatiṃ jāti jarāmaraṇike.|| ||</p>

					<p class="f4">Evaṃ kho āvuso anavassuto hotī" ti.|| ||</p>

					<p class="f4">Atha kho Bhagavā uṭṭhahitvā āyasmantaṃ Mahā Moggallānaṃ āmantesi:|| ||</p>

					<p class="f4">"Sādhu sādhu Moggallāna,||<br />
					sādhu kho tvaṃ Moggallāna bhikkhūnaṃ||<br />
					ava-s-sutapariyāyañ ca||<br />
					anavassuta-pariyāyañ ca abhāsī" ti.|| ||</p>

					<p class="f4">Idam avoca āyasmā Mahā Moggallāno,||<br />
					samanuñño <a id="pg188"><span class="f2 g"><b>[188]</b></span></a> Satthā ahosi,||<br />
					atta-manā te bhikkhū āyasmato Mahā Moggallānassa bhāsitaṃ abhinandiṃsū.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>