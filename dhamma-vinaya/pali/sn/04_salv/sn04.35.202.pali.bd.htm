<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 202. Maha Moggallāna delivers a discourse on what constitutes a leaky bhikkhu. If a bhikkhu dwells attached to the pleasures of the senses, averse to the pains of the senses then he is conquored by the senses and subject to old age, sickness and death and is a leaky bhikkhu. If he is not attached to the pleasures of the senses, averse to the pains of the senses then he is conquoror of the senses and not subject to old age, sickness and death and is not a leaky bhikkhu." />
<title>SN 4 35 202: Ava-s-sutapariyaya Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsa Catutthaɱ<br />
					4. Āsīvisa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p202">Sutta 202</a></h4>

					<h1>Ava-s-suta-Pariyāya Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg182"><span class="f2 g"><b>[182]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.202.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.202.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.243.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Sakkesu viharati Kāpilavatthusmiɱ Nigrodhārāme.|| ||</p>

					<p class="f4">Tena kho pana samayena Kāpilavatthavānaɱ Sakkānaɱ navaɱ santhāgāraɱ acirakāritaɱ hoti,||<br />
					anajjhāvutthaɱ samaṇena vā brāhmaṇena vā kenaci vā manussa-bhutena.|| ||</p>

					<p class="f4">Atha kho Kāpilavatthavā Sakkā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho Kāpilavatthavā Sakkā Bhagavantaɱ etad avocuɱ;|| ||</p>

					<p class="f4">"Idha bhante Kāpilavatthavānaɱ Sakkānaɱ navaɱ santhāgāraɱ acirakāritaɱ hoti,||<br />
					anajjhāvuttaɱ samaṇena vā brāhmaṇena vā kenaci vā manussa- <a id="pg183"><span class="f2 g"><b>[183]</b></span></a>  bhutena||<br />
					taɱ bhante Bhagavā paṭhamaɱ paribhuñjatu,||<br />
					Bhagavatā paṭhamaɱ paribhuttaɱ pacchā Kāpilavatthavā Sakkā paribhuñjissanti;||<br />
					tad assa Kāpilavatthavānaɱ Sakkānaɱ dīgha-rattaɱ hitāya sukhāyā" ti.|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Kāpilavatthavā Sakkā Bhagavato adhivāsanaɱ viditvā uṭṭhāy āsanā Bhagavantaɱ abhivādetvā padakkhiṇaɱ katvā yena navaɱ santhāgāraɱ ten'upasankamiɱsu,||<br />
					upasankamitvā sabba-santhariɱ santhāgāraɱ santharitvā||<br />
					āsanāni paññā-petvā udaka-maṇikaɱ patiṭṭhāpetvā telappadīpaɱ āropetvā yena Bhagavā ten'upasankamiɱsu,||<br />
					upasankamitvā Bhagavantaɱ etad avocuɱ:|| ||</p>

					<p class="f4">"Sabbasanthariɱ santhataɱ bhante santhāgāraɱ,||<br />
					āsanāni paññattāni udaka-maṇiko patiṭṭhāpito,||<br />
					telappadīpo āropito||<br />
					yassa dāni Bhagavā kālaɱ maññatī" ti.|| ||</p>

					<p class="f4">Atha kho Bhagavā nivāsetvā patta-cīvaraɱ ādāya saddhiɱ bhikkhu-saŋghena yena navaɱ santhāgāraɱ ten'upasankami,||<br />
					upasankamitvā pāde pakkhāletvā santhāgāraɱ pavisitvā majjhima thambhaɱ nissāya puratthābhimukho nisīdi.|| ||</p>

					<p class="f4">Bhikkhu-saŋgho pi kho pāde pakkhāletvā santhāgāraɱ pavisitvā pacchimaɱ bhittiɱ nissāya puratthābhimukho nisīdi Bhagavantaɱ yeva purakkhatvā.|| ||</p>

					<p class="f4">Kāpilavatthavā pi kho Sakkā pāde pakkhāletvā santhāgāraɱ pavisitvā puratthimaɱ bhittiɱ nissāya pacchāmukhā nisīdiɱsu||<br />
					Bhagavantaɱ yeva purakkhatvā.|| ||</p>

					<p class="f4">Atha kho Bhagavā Kāpilavatthave Sakke bahu-d-eva rattiɱ dhammiyā kathāya sanda-s-setvā samāda-petvā samutte-jitvā sampahaɱ-setvā uyyojesi:|| ||</p>

					<p class="f4">"Abhikkantā kho Gotamā ratti yassa dāni kālaɱ maññathā" ti.|| ||</p>

					<p class="f4"> <a id="pg184"><span class="f2 g"><b>[184]</b></span></a> "Evam bhante" ti kho Kāpilavatthavā Sakkā Bhagavato paṭissutvā uṭṭhāy āsanā Bhagavantaɱ abhivādetvā padakkhiṇaɱ katvā pakkamiɱsu.|| ||</p>

					<p class="f4">Atha kho Bhagavā acira-pakkantesu Kāpilavatthevesu Sakkesu āyasmantaɱ Mahā Moggallānaɱ āmantesi:|| ||</p>

					<p class="f4">"Vigata-thīna-middho kho Moggallāna, bhikkhu-saŋgho,||<br />
					paṭibhātu taɱ Moggallāna bhikkhūnaɱ dhammī kathā,||<br />
					piṭṭhi me āgilāyati tam ahaɱ āyamissāmī" ti.|| ||</p>

					<p class="f4">"Evaɱ bhante" ti kho āyasmā Mahā Moggallāno Bhagavato paccassosi.|| ||</p>

					<p class="f4">Atha kho Bhagavā catugguṇaɱ sanghāṭiɱ paññā-petvā dakkhiṇena passena sīhaseyyaɱ kappesi||<br />
					pāde pādāɱ accādhāya sato sampajāno uṭṭhāna-saññaɱ manasi karitvā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Tatra kho āyasmā Mahā Moggallāno bhikkhu āmantesi:|| ||</p>

					<p class="f4">"Āvuso bhikkhavo" ti.|| ||</p>

					<p class="f4">"Āvuso" ti kho te bhikkhū āyasmato Mahā Moggallānassa paccassosuɱ,||<br />
					āyasmā Mahā Moggallāno etad avoca:|| ||</p>

					<p class="f4">"Ava-s-sutapariyāyaɱ ca vo āvuso desissāmi,||<br />
					anava-s-sutapariyāyañ ca.|| ||</p>

					<p class="f4">Taɱ suṇātha||<br />
					sādhukam manasi karotha||<br />
					bhāsissāmi" ti.|| ||</p>

					<p class="f4">"Evam āvuso" ti kho te bhikkhū āyasmato Mahā-Moggalānassa paccassosuɱ.|| ||</p>

					<p class="f4">Āyasmā MahāMoggalāno etad avoca:|| ||</p>

					<p class="ctr c">&#9632;</p>

					<p class="f4">Kathañ cā vuso avassuto hoti?|| ||</p>

					<p class="f4">Idh'āvuso bhikkhu cakkhunā rūpaɱ disvā piyarūpe rūpe adhimuccati,||<br />
					appiyarūpe rūpe vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā <a id="pg185"><span class="f2 g"><b>[185]</b></span></a> nirujjhanti.|| ||</p>

					<p class="f4">Sotena saddaɱ sutvā piyarūpe sadde adhimuccati,||<br />
					appiyarūpe sadde vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Ghānena gandhaɱ ghāyitvā piyarūpe gandhe adhimuccati,||<br />
					appiyarūpe gandhe vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Jivhāya rasaɱ sāyitvā piyarūpe rase adhimuccati,||<br />
					appiyarūpe rase vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Kāyena phoṭṭhabbaɱ phusitvā piyarūpe phoṭṭhabbe adhimuccati,||<br />
					appiyarūpe phoṭṭhabbe khyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Manasā dhammaɱ viññāya piyarūpe dhamme adhimuccati,||<br />
					appiyarūpe dhamme vyāpajjati,||<br />
					anupaṭṭhitakāyasati ca viharati parittacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ na-p-pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ayaɱ vuccat'āvuso bhikkhu||<br />
					avassuto cakkhu-viññeyyesu rūpesu,||<br />
					avassuto sota-viññeyyesu saddesu,||<br />
					avassuto ghāna-viññeyyesu gandhesu,||<br />
					avassuto jivhā-viññeyyesu rasesu,||<br />
					avassuto kāya-viññeyyesu phoṭṭhabbesu,||<br />
					avassuto mano-viññeyyesu dhammesu.|| ||</p>

					<p class="ctr c">&#9632;</p>

					<p class="f4">Evaɱ vihāraɱ cāvuso bhikkhuɱ||<br />
					cakkhuto ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Sotato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Ghānato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Jivhāto ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Kāyato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Manato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ.|| ||</p>

					<p class="ctr c">&#9632;</p>

					<p class="f4">Seyyathā pi āvuso naḷāgāraɱ vā||<br />
					tiṇāgāraɱ vā||<br />
					sukkhaɱ kolāpaɱ terovassikaɱ||<br />
					puratthimāya ce pi naɱ disāya puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="f4">Pacchimāya ce pi naɱ disāya puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="f4">Uttarāya ce pi naɱ disāya puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="f4">Dakkhiṇāya ce pi naɱ disāya puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="f4">Heṭṭhimato ce pi naɱ disāya puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="f4">Uparimato ce pi naɱ —||<br />
					yato kuto ce pi naɱ puriso||<br />
					ādittāya tiṇukkāya upasankameyya;||<br />
					labhetheva aggi otāraɱ,||<br />
					labhetha aggi ārammaṇaɱ.|| ||</p>

					<p class="ctr c">&#9632;</p>

					<p class="f4">Evam eva kho āvuso evaɱ vihāraɱ bhikkhuɱ||<br />
					cakkhuto ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Sotato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Ghānato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Jivhāto ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Kāyato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ;|| ||</p>

					<p class="f4">Manato ce pi naɱ Māro upasankamati||<br />
					labhateva Māro otāraɱ||<br />
					labhati Māro ārammaṇaɱ.|| ||</p>

					<p class="ctr c">&#9632;</p>

					<p class="f4">Evaɱ vihāriɱ cāvuso bhikkhuɱ||<br />
					rūpā adhibhaɱsu,||<br />
					na bhikkhu rūpe adhibhosi;|| ||</p>

					<p class="f4">saddā bhikkhuɱ adhibhaɱsu||<br />
					na <a id="pg186"><span class="f2 g"><b>[186]</b></span></a> bhikkhu sadde adhibhosī;|| ||</p>

					<p class="f4">gandhā bhikkhuɱ adhibhaɱsu,||<br />
					na bhikkhuɱ gandhe adhibhosi;|| ||</p>

					<p class="f4">rasā bhikkhuɱ adhibhaɱsu,||<br />
					na bhikkhu rase adhibhosi;|| ||</p>

					<p class="f4">phoṭṭhabbā bhikkhuɱ adhibhaɱsu,||<br />
					na bhikkhu phoṭṭhabbe adhibhosi;|| ||</p>

					<p class="f4">dhammā bhikkhuɱ adhibhaɱsu,||<br />
					na bhikkhu dhamme adhibhosi.|| ||</p>

					<p class="ctr c">&#9632;</p>

					<p class="f4">Ayaɱ vuccat'āvuso bhikkhu||<br />
					rūpā-dhibhuto||<br />
					saddā-dhibhuto||<br />
					gandhā-dhibhuto||<br />
					rasā-dhibhuto||<br />
					phoṭṭhabbā-dhibhuto||<br />
					dhammā-dhibhuto<br />
					adhibhūto.|| ||</p>

					<p class="f4">Anadhibhū||<br />
					adhibhaɱsu||<br />
					naɱ pāpakā akusalā dhammā||<br />
					saŋkilesikā pono-bhavikā||<br />
					sadarā dukkha-vipākā||<br />
					āyatiɱ jāti jarāmaraṇīyā.|| ||</p>

					<p class="f4">Evaɱ kho āvuso avassuto hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ caāvuso anavassuto hoti?|| ||</p>

					<p class="f4">Idh'āvuso bhikkhu cakkhunā rūpaɱ disvā piyarūpe rūpe nādhi-muccati,||<br />
					appiyarūpe rūpe na khyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Sotena saddaɱ sutvā piyarūpe sadde nādhi-muccati,||<br />
					appiyarūpe sadde na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Ghānena gandhaɱ ghāyitvā piyarūpe gandhe nādhi-muccati,||<br />
					appiyarūpe gandhe na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Jivhāya rasaɱ sāyitvā piyarūpe rase nādhi-muccati,||<br />
					appiyarūpe rase na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Kāyena phoṭṭhabbaɱ phusitvā piyarūpe phoṭṭhabbe nādhi-muccati,||<br />
					appiyarūpe phoṭṭhabbe na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="f4">Manasā dhammaɱ viññāya piyarūpe dhamme nādhi-muccati,||<br />
					appiyarūpe dhamme na vyāpajjati,||<br />
					upaṭṭhitakāyasati ca viharati appamāṇacetaso,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti||<br />
					yatth'assa te uppannā pāpakā akusalā dhammā aparisesā nirujjhanti.|| ||</p>

					<p class="ctr c">&#9632;</p>

					<p class="f4">Ayaɱ vuccat'āvuso bhikkhu||<br />
					anavassuto cakkhu-viññeyyesu rūpesu,||<br />
					anavassuto sota-viññeyyesu saddesu,||<br />
					anavassuto ghāna-viññeyyesu gandhesu,||<br />
					anavassuto jivhā-viññeyyesu rasesu,||<br />
					anavassuto kāya-viññeyyesu phoṭṭhabbesu,||<br />
					anavassuto mano-viññeyyesu dhammesu.|| ||</p>

					<p class="ctr c">&#9632;</p>

					<p class="f4">Evaɱ vihāriɱ cāvuso bhikkhuɱ||<br />
					cakkhuto ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Sotato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Ghānato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Jivhāto ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Kāyato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Manato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="ctr c">&#9632;</p>

					<p class="f4">Seyyathā pi āvuso kuṭāgārakā vā kuṭāgārasālā vā||<br />
					<a id="pg187"><span class="f2 g"><b>[187]</b></span></a> bahalamattikā addāvalimpanā||<br />
					puratthimāya ce pi naɱ disāya puriso ādittāya tiṇukkāya upasankameyya;||<br />
					n'eva labhetha aggi otāraɱ,||<br />
					na labhetha aggi ārammaṇaɱ.|| ||</p>

					<p class="f4">Pacchimāya ce pi naɱ disāya puriso||<br />
					ādittāya tiṇukkāya upasankameyya;||<br />
					n'eva labhetha aggi otāraɱ,||<br />
					na labhetha aggi ārammaṇaɱ.|| ||</p>

					<p class="f4">Uttarāya ce pi naɱ disāya puriso||<br />
					ādittāya tiṇukkāya upasankameyya;||<br />
					n'eva labhetha aggi otāraɱ,||<br />
					na labhetha aggi ārammaṇaɱ.|| ||</p>

					<p class="f4">Dakkhiṇāya ce pi naɱ disāya puriso||<br />
					ādittāya tiṇukkāya upasankameyya;||<br />
					n'eva labhetha aggi otāraɱ,||<br />
					na labhetha aggi ārammaṇaɱ.|| ||</p>

					<p class="f4">Heṭṭhato ce pi naɱ disāya puriso||<br />
					ādittāya tiṇukkāya upasankameyya;||<br />
					n'eva labhetha aggi otāraɱ,||<br />
					na labhetha aggi ārammaṇaɱ.|| ||</p>

					<p class="f4">Yato kuto ce pi naɱ puriso,||<br />
					ādittāya tiṇukkāya upasankameyya;||<br />
					n'eva labhetha aggi otāraɱ||<br />
					na labhetha aggi ārammaṇaɱ.|| ||</p>

					<p class="ctr c">&#9632;</p>

					<p class="f4">Evam eva kho āvuso evaɱ vihāriɱ bhikkhuɱ cakkhuto ce pi naɱ Māro upasankamati;||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Sotato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Ghānato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Jivhāto ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Kāyato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="f4">Manato ce pi naɱ Māro upasankamati,||<br />
					n'eva labhati Māro otāraɱ||<br />
					na labhati Māro ārammaṇaɱ;|| ||</p>

					<p class="ctr c">&#9632;|| ||</p>

					<p class="f4">Evaɱ vihārī cāvuso bhikkhu rūpe adhibhosi,||<br />
					na rūpā bhikkhuɱ adhibhaɱsu;|| ||</p>

					<p class="f4">Sadde bhikkhu adhibhosi,||<br />
					na saddā bhikkhuɱ adhibhaɱsu;|| ||</p>

					<p class="f4">gandhe bhikkhu adhibhosi,||<br />
					na gandhā bhikkhuɱ adhibhaɱsu;|| ||</p>

					<p class="f4">rase bhikkhu adhibhosi,||<br />
					na rasā bhikkhuɱ adhibhaɱsu;|| ||</p>

					<p class="f4">Phoṭṭhabbe bhikkhu adhibhosi,||<br />
					na phoṭṭhabbā bhikkhuɱ adhibhaɱsu;|| ||</p>

					<p class="f4">dhamme bhikkhu adhibhosi,||<br />
					na dhammā bhikkhuɱ adhibhaɱsu.|| ||</p>

					<p class="ctr c">&#9632;</p>

					<p class="f4">Ayaɱ vuccat'āvuso bhikkhu||<br />
					rūpādhibhū||<br />
					saddādhibhū||<br />
					gandhādhibhū||<br />
					rasādhibhū||<br />
					phoṭṭhabbādhibhū||<br />
					dhammādhibhū;||<br />
					adhibhū||<br />
					anadhibhūto||<br />
					adhibhosu te pāpake akusale dhamme saŋkilesike pono-bhavike sadare dukkha-vipāke āyatiɱ jāti jarāmaraṇike.|| ||</p>

					<p class="f4">Evaɱ kho āvuso anavassuto hotī" ti.|| ||</p>

					<p class="f4">Atha kho Bhagavā uṭṭhahitvā āyasmantaɱ Mahā Moggallānaɱ āmantesi:|| ||</p>

					<p class="f4">"Sādhu sādhu Moggallāna,||<br />
					sādhu kho tvaɱ Moggallāna bhikkhūnaɱ||<br />
					ava-s-sutapariyāyañ ca||<br />
					anava-s-sutapariyāyañ ca abhāsī" ti.|| ||</p>

					<p class="f4">Idam avoca āyasmā Mahā Moggallāno,||<br />
					samanuñño <a id="pg188"><span class="f2 g"><b>[188]</b></span></a> Satthā ahosi,||<br />
					attamanā te bhikkhū āyasmato Mahā Moggallānassa bhāsitaɱ abhinandiɱsū.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>