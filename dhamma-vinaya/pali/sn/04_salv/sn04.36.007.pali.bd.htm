<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §36: Vedana-samyutta, Sutta 7. The Buddha visits the sick ward and delivers a sermon on being prepared for death through recollectedness and self-awareness." />
<title>SN 4 36 7: Paṭhama Gelañña Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					36. Vedanā Saṃyutta<br />
					1. Sagāthā Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_36_vedanasamyutta.htm#p7">Sutta 7</a></h4>

					<h1>Paṭhama Gelañña Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg210"><span class="f2 g"><b>[210]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.36.007.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.36.007.nypo.ati.htm#p1">nypo</a>][<a href="../../../../dhamma-vinaya/ati/sn/04_salv/sn04.36.007.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.36.007.bodh.wp.htm#p1">bodh</a>][<a href="../../../../dhamma-vinaya/bd/sn/04_salv/sn04.36.007.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Vesāliyaṃ viharati Mahāvane Kūṭāgāra-sālāyaṃ.|| ||</p>

					<p class="f4">Atha kho Bhagavā sāyaṇha-samayaṃ paṭisallāṇā vuṭṭhito||<br />
					yena gilānasālā ten'upasaṇkami.|| ||</p>

					<p class="f4">Upasaṇkamitvā paññatte āsane nisīdi.|| ||</p>

					<p class="f4">Nisajja kho Bhagavā bhikkhū <a id="pg211"><span class="f2 g"><b>[211]</b></span></a> āmantesi:|| ||</p>

					<p class="f4">"Sato bhikkhave bhikkhu sampajāno kālaṃ āgameyya.|| ||</p>

					<p class="f4">Ayaṃ vo amhākaṃ anusāsanī.|| ||</p>

					<p class="f4">Kathañ ca bhikkhave bhikkhu sato hoti?|| ||</p>

					<p class="f4">Idha bhikkhave bhikkhu kāye kāy'ānupassī viharati||<br />
					ātāpī sampajāno satimā||<br />
					vineyya loke abhijjhā domanassaṃ;</p>

					<p class="f4">vedanāsu vedan'ānupassī viharati ātāpī sampajāno satimā vineyya loke abhijjhā domanassaṃ;|| ||</p>

					<p class="f4">citte citt'ānupassī viharati ātāpi sampajāno satimā vineyya loko abhijjhā domanassaṃ;|| ||</p>

					<p class="f4">dhammesu Dhamm'ānupassī viharati ātāpī sampajāno satimā vineyya loko abhijjhā domanassaṃ.|| ||</p>

					<p class="f4">Evaṃ kho bhikkhave bhikkhu sato hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ ca bhikkhave bhikkhu sampajāno hoti?|| ||</p>

					<p class="f4">Idha bhikkhave bhikkhu abhikkante paṭikkante sampajāna-kārī hoti,||<br />
					ālokite vilokite sampajāna-kārī hoti,||<br />
					sammañjite pasārite sampajāna-kārī hoti,||<br />
					saṇgāṭi-patta-cīvara-dhāraṇe sampajāna-kārī hoti,||<br />
					asite pīte khāyite sāyite sampajāna-kārī hoti,||<br />
					uccāra-passāvakamme sampajāna-kārī hoti,||<br />
					gate ṭhite nisinne sutte jāgarite bhāsite tuṇhī-bhāve sampajāna-kārī hoti.|| ||</p>

					<p class="f4">Evaṃ kho bhikkhave bhikkhu sampajāno hoti.|| ||</p>

					<p class="f4">Sato bhikkhave bhikkhu sampajāno kālaṃ āgameyya,||<br />
					ayaṃ vo amhākaṃ anusāsanī.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Tassa ce bhikkhave bhikkhuno evaṃ satassa sampajānassa appamattassa ātāpino pahitattassa viharato uppajjati sukhā vedanā;||<br />
					so evaṃ pajānāti:|| ||</p>

					<p class="f4">'Uppannā kho me ayaṃ sukhā vedanā.|| ||</p>

					<p class="f4">Sā ca kho paṭicca||<br />
					no apaṭicca.|| ||</p>

					<p class="f4">Kiṃ paṭicca?|| ||</p>

					<p class="f4">Imam eva kāyaṃ paṭicca.|| ||</p>

					<p class="f4">Ayaṃ kho pana kāyo anicco saṇkhato paṭicca samuppanno,||<br />
					aniccaṃ kho pana saṇkhataṃ||<br />
					paṭicca samuppannaṃ kāyaṃ||<br />
					paṭicca uppannā sukhā vedanā;||<br />
					kuto niccā bhavissatī' ti?|| ||</p>

					<p class="f4">So kāye ca||<br />
					sukhāya ca vedanāya||<br />
					anicc'ānupassī viharati||<br />
					vay'ānupassī viharati,||<br />
					virāg-ā-nupassī viharati,||<br />
					nirodh-ā-nupassī viharati,||<br />
					paṭinissagg-ā-nupassī viharati,||<br />
					tassa kāye ca||<br />
					sukhāya ca||<br />
					vedanāya aniccānupassino viharato||<br />
					vayānupassino viharato||<br />
					virāgānupassino viharato,||<br />
					nirodhānupassino viharato,||<br />
					paṭi <a id="pg212"><span class="f2 g"><b>[212]</b></span></a> nissaggānupassino viharato||<br />
					yo kāye ca||<br />
					sukhāya ca||<br />
					vedanāya rāg-ā-nusayo so pahīyati.|| ||</p>

					<p class="ctr c">&#9632;</p>

					<p class="f4">Tassa ce bhikkhave bhikkhuno evaṃ satassa sampajānassa appamattassa ātāpino pahitattassa viharato uppajjati dukkhā vedanā;||<br />
					so evaṃ pajānāti:|| ||</p>

					<p class="f4">'Uppannā kho me ayaṃ dukkhā vedanā.|| ||</p>

					<p class="f4">Sā ca kho paṭicca||<br />
					no apaṭicca.|| ||</p>

					<p class="f4">Kiṃ imam eva kāyaṃ paṭicca?|| ||</p>

					<p class="f4">Ayaṃ kho pana kāyo anicco saṇkhato paṭicca samuppanno,||<br />
					aniccaṃ kho pana saṇkhataṃ||<br />
					paṭicca samuppannaṃ kāyaṃ||<br />
					paṭicca uppannā sukhā vedanā kuto niccā bhavissatī' ti.|| ||</p>

					<p class="f4">So kāye ca||<br />
					dukkhāya ca||<br />
					vedanāya anicc'ānupassī viharati||<br />
					vayānupassī viharati,||<br />
					virāg-ā-nupassī viharati,||<br />
					nirodh-ā-nupassī viharati,||<br />
					paṭinissagg-ā-nupassī viharati,||<br />
					tassa kāye ca||<br />
					dukkhāya ca||<br />
					vedanāya aniccānupassino viharato||<br />
					vayānupassino viharato||<br />
					virāgānupassino viharato,||<br />
					nirodhānupassino viharato,||<br />
					paṭi nissaggānupassino viharato||<br />
					yo kāye ca||<br />
					dukkhāya ca||<br />
					vedanāya paṭigh-ā-nusayo so pahīyati.|| ||</p>

					<p class="ctr c">&#9632;</p>

					<p class="f4">Tassa ce bhikkhave bhikkhuno evaṃ satassa sampajānassa appamattassa ātāpino pahitattassa viharato uppajjati adukkha-m-asukhā vedanā;||<br />
					so evaṃ pajānāti:|| ||</p>

					<p class="f4">'Uppannā kho me ayaṃ adukkha-m-asukhā vedanā.|| ||</p>

					<p class="f4">Sā ca kho paṭicca||<br />
					no apaṭicca.|| ||</p>

					<p class="f4">Kiṃ imam eva kāyaṃ paṭicca?|| ||</p>

					<p class="f4">Ayaṃ kho pana kāyo anicco saṇkhato paṭicca samuppanno,||<br />
					aniccaṃ kho pana saṇkhataṃ||<br />
					paṭicca samuppannaṃ kāyaṃ||<br />
					paṭicca uppannā sukhā vedanā kuto niccā bhavissatī' ti.|| ||</p>

					<p class="f4">So kāye ca||<br />
					adukkha-m-asukhāya ca||<br />
					vedanāya anicc'ānupassī viharati||<br />
					vayānupassī viharati,||<br />
					virāg-ā-nupassī viharati,||<br />
					nirodh-ā-nupassī viharati,||<br />
					paṭinissagg-ā-nupassī viharati,||<br />
					tassa kāye ca||<br />
					adukkha-m-asukhāya ca||<br />
					vedanāya aniccānupassino viharato||<br />
					vayānupassino viharato||<br />
					virāgānupassino viharato,||<br />
					nirodhānupassino viharato,||<br />
					paṭi nissaggānupassino viharato||<br />
					yo kāye ca||<br />
					adukkha-m-asukhāya ca||<br />
					vedanāya avijj-ā-nusayo so pahīyati.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"> <a id="pg213"><span class="f2 g"><b>[213]</b></span></a> So sukhañ ce vedanaṃ vediyati:|| ||</p>

					<p class="f4">'Sā aniccā' ti pajānāti.|| ||</p>

					<p class="f4">'Anajjhositā' ti pajānāti.|| ||</p>

					<p class="f4">'Anabhinanditā' ti pajānāti.|| ||</p>

					<p class="f4">Dukkhañ ce vedanaṃ vediyati:|| ||</p>

					<p class="f4">'Sā aniccā' ti pajānāti,|| ||</p>

					<p class="f4">'Anajjhesitā' ti pajānāti|| ||</p>

					<p class="f4">'Anabhinanditā' ti pajānāti;|| ||</p>

					<p class="f4">Adukkha-m-asukhañce vedanaṃ vediyati|| ||</p>

					<p class="f4">'Sā aniccā' ti pajānāti,|| ||</p>

					<p class="f4">'Anajjhesitā' ti pajānāti|| ||</p>

					<p class="f4">'Anabhinanditā' ti pajānāti;|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">So sukhañ ce vedanaṃ vediyati<br />
					visaññutto naṃ vediyati|| ||</p>

					<p class="f4">Dukkhañ ce vedanaṃ vediyati<br />
					visaññutto naṃ vediyati|| ||</p>

					<p class="f4">Adukkha-m-asukhañ c'eva vedanaṃ vediyati<br />
					visaññutto naṃ vediyati|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">So kāya-pariyantikaṃ vedanaṃ vediyamāno:|| ||</p>

					<p class="f4">'Kāya-pariyantikaṃ vedanaṃ vediyāmī' ti pajānāti,|| ||</p>

					<p class="f4">Jīvita-pariyantikaṃ vedanaṃ vediyamāno:|| ||</p>

					<p class="f4">'Jīvita-pariyantikaṃ vedanaṃ vediyāmī' ti pajānāti.|| ||</p>

					<p class="f4">Kāyassa bhedā uddhaṃ jīvita-pariyādānā:|| ||</p>

					<p class="f4">'Idh'eva sabba-vedayitāni anabhinanditāni sītī-bhavissantī' ti pajānāti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Seyyathā pi, bhikkhave, telañ ca paṭicca||<br />
					vaṭṭiñ ca paṭicca||<br />
					tela-p-padīpo jhāyeyya||<br />
					tass'eva telassa ca||<br />
					vaṭṭiyā ca||<br />
					pariyādānā an-āhāro nibbāyeyya||<br />
					evam eva kho, bhikkhave, bhikkhu kāya-pariyantikaṃ vedanaṃ vediyamāno:|| ||</p>

					<p class="f4">'Kāya-pariyantikaṃ vedanaṃ vediyāmī' ti pajānāti,|| ||</p>

					<p class="f4">Jīvita-pariyantikaṃ vedanaṃ vediyamāno:|| ||</p>

					<p class="f4">'Jīvita-pariyantikaṃ vedanaṃ vediyāmī' ti pajānāti.|| ||</p>

					<p class="f4">Kāyassa bhedā uddhaṃ jīvita-pariyādānā:|| ||</p>

					<p class="f4">'Idh'eva sabba-vedayitāni anabhinanditāni sītī-bhavissantī' ti pajānāti" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>