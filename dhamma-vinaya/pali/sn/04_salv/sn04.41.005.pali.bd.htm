<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 4: Salayatana Vagga; Book 41, Sutta 5. Citta gives his solution to a riddle posed by the Venerable Kamabhu." />
<title>SN 4 41 5: Paṭhama Kāmabhū Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					41. Citta Saṃyutta</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_41_cittasamyutta.htm#p5">Sutta 5</a></h4>

					<h1>Paṭhama Kāmabhū Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg291"><span class="f2 g"><b>[291]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.41.005.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.41.005.niza.ati.htm#p1">niza</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā Kāmabhu Macchikāsaṇḍe viharati Ambāṭakavane.|| ||</p>

					<p class="f4">Atha kho Citto gahapati yen'āyasmā Kāmabhu ten'upasaṇkami.|| ||</p>

					<p class="f4">Upasaṇkamitvā āyasmantaṃ kāmabhuṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho cittaṃ gahapatiṃ āyasmā kāmabhu etad avoca:|| ||</p>

					<p class="f4">"Vuttam idaṃ gahapati:|| ||</p>

					      <p class="f4 in2">Nelaṇgo setapacchādo||<br />
							ekāro vattatī ratho|| ||</p>

							<p class="f4 in2">Anīghaṃ passa āyantaṃ||<br />
							chinnasotaṃ abandhananti.|| ||</p>

					<p class="f4">Imassa kho gahapati saṇkhittena bhāsitassa kathaṃ vitthārena attho daṭṭhabbo" ti?|| ||</p>

					<p class="f4">"Kin nu kho etaṃ bhante Bhagavatā bhāsitan" ti?|| ||</p>

					<p class="f4">"Evaṃ gahapatī" ti.|| ||</p>

					<p class="f4">"Tena hi bhante muhuttaṃ āgamehi yāvassa atthaṃ pekkhāmī" ti.|| ||</p>

					<p class="f4">Atha kho Citto gahapati muhuttaṃ tuṇhī hutvā āyasmantaṃ Kāmabhuṃ etad avoca:|| ||</p>

					<p class="f4"><a id="pg292"><span class="f2 g"><b>[292]</b></span></a> "'Nelaṇgan' ti kho bhante sīlānam etaṃ adhivacanaṃ.|| ||</p>

					<p class="f4">'Setapacchādo' ti kho bhante vimuttiyā etaṃ adhivacanaṃ.|| ||</p>

					<p class="f4">'Ekāro' ti kho bhante satiyā etaṃ adhivacanaṃ.|| ||</p>

					<p class="f4">'Vattatī' ti kho bhante abhi-k-kama paṭikkamassetaṃ adhivacanaṃ.|| ||</p>

					<p class="f4">'Ratho' ti kho bhante imassetaṃ cātu-m-mahā-bhutikassa kāyassa adhivacanaṃ||<br />
					mātā-petti-kasambhavassa||<br />
					odana-kummāsūpacayassa||<br />
					anicc'ucchādana-parimaddana-bhedana-viddhaṃsana dhammassa.|| ||</p>

					<p class="f4">Rāgo kho bhante nīgho||<br />
					doso nīgho||<br />
					moho nīgho,||<br />
					te khīṇ'āsavassa bhikkhuno pahīnā ucchinna-mūlā tālā-vatthu-katā anabhāva-katā āyatiṃ anuppāda-dhammā,||<br />
					tasmā khīṇ'āsavo bhikkhu anīgho ti vuccati.|| ||</p>

					<p class="f4">Āyantanti kho bhante arahato etaṃ adhivacanaṃ.|| ||</p>

					<p class="f4">'Soto' ti kho bhante taṇhāya etaṃ adhivacanaṃ,||<br />
					sā khīṇ'āsavassa bhikkhuno pahīnā ucchinna-mūlā tālā-vatthu-katā anabhāva-katā āyatiṃ anuppāda-dhammā,||<br />
					tasmā khīṇ'āsavo bhikkhu chinnasoto ti vuccati.|| ||</p>

					<p class="f4">Rāgo kho bhante bandhanaṃ,||<br />
					doso bandhanaṃ,||<br />
					moho bandhanaṃ,||<br />
					te khīṇ'āsavassa bhikkhuno pahīnā ucchinna-mūlā tālā-vatthu-katā anabhāva-katā āyatiṃ anuppāda-dhammā,||<br />
					tasmā khīṇ'āsavo bhikkhu abandhanoti vuccati.|| ||</p>

					<p class="f4">Iti kho bhante yan taṃ Bhagavatā vuttaṃ:|| ||</p>

					      <p class="f4 in2">Nelaṇgo setapacchādo||<br />
							ekāro vattatī ratho|| ||</p>

							<p class="f4 in2">Anīghaṃ passa āyantaṃ||<br />
							chinnasotaṃ abandhananti.|| ||</p>

					<p class="f4">Imassa khv'āhaṃ bhante Bhagavatā saṇkhittena bhāsitassa evaṃ vitthārena atthaṃ ājānāmī" ti.|| ||</p>

					<p class="f4">"Lābhā vata te gahapati,||<br />
					su-laddhante gahapati,||<br />
					yassa te gambhīre Buddha-vacane paññā-cakkhu kamatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>