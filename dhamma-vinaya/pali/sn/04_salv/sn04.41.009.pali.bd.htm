<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 4: Salayatana Vagga; Book 41, Sutta 9. Citta the householder lay follower of the Buddha and Acela Kassapa, a wandering naked ascetic compare notes on the progress after thirty years of their choice of seeker's paths. Acela admits to having accomplished nothing while Citta has become a non-returner. This so impresses Acela that he becomes a bhikkhu and attains Arahantship." />
<title>SN 4 41 9: Acela Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					4. Saḷāyatana Vagga<br />
					41. Citta Saṃyutta</h4>

					<h4 class="ctr"><a href="../../../../backmatter/indexes/sutta/sn/04_salv/idx_41_cittasamyutta.htm#p9">Sutta 9</a></h4>

					<h1>Acela Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg300"><span class="f2 g"><b>[300]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.41.009.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Tena kho pana samayena Acelo Kassapo Macchikāsaṇḍaṃ anuppatto hoti,||<br />
					Cittassa gahapatino purāṇagihī sahāyako.|| ||</p>

					<p class="f4">Assosi kho Citto gahapati:|| ||</p>

					<p class="f4">"Acelo kira Kassapo Macchikāsaṇḍaṃ anuppatto amhākaṃ purāṇagihī sahāyo" ti.</p>

					<p class="f4">Atha kho Citta gahapati yena Acelo Kassapo ten'upasaṅkami.|| ||</p>

					<p class="f4">Upasaṅkamitvā Acelena Kassapena saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Citto gahapati Acelaṃ Kassapaṃ etad avoca:</p>

					<p class="f4">"Kīva ciraṃ pabba-jito si bhante Kassapā" ti?|| ||</p>

					<p class="f4">"Tiṃsa mattāni kho me gahapati vassāni pabba-jitassā" ti.|| ||</p>

					<p class="f4">"Imehi pana te bhante tiṃsa mattehi vassehi||<br />
					atthi koci uttari-manussa-dhammā||<br />
					alam ariya-ñāṇa-dassana-viseso||<br />
					adhigato phāsu-vihāro" ti?</p>

					<p class="f4">"Imehi kho me gahapati tiṃsa mattehi vassehi||<br />
					n'atthī koci uttari-manussa-dhammā||<br />
					alam ariya-ñāṇa-dassana-viseso||<br />
					adhigato phāsu-vihāro,||<br />
					aññatra naggeyyā ca||<br />
					muṇḍeyyā ca||<br />
					pāvaḷani-p-phoṭanāya cā" ti.|| ||</p>

					<p class="f4">Evaṃ vutte Citto gahapati Acelaṃ Kassapaṃ etad avoca:|| ||</p>

					<p class="f4">"Acchariyaṃ vata bho||<br />
					abbhutaṃ vata bho||<br />
					Dhammassa svākkhātatā||<br />
					yatra hi nāma tiṃsa mattehi vassehi||<br />
					na <a id="pg301"><span class="f2 g"><b>[301]</b></span></a> koci utarimanussa-dhammā||<br />
					alam ariya-ñāṇa-dassana-viseso||<br />
					adhigato bhavissati phāsu-vihāro||<br />
					aññatra naggeyyā ca||<br />
					muṇḍeyyā ca||<br />
					pāvaḷani-p-phoṭanāya cā" ti.|| ||</p>

					<p class="f4">"Tuyhaṃ pana gahapati kīva ciraṃ upāsakattaṃ upagatassā" ti?|| ||</p>

					<p class="f4">"Mayham pi kho bhante tiṃsa mattāni vassāni||<br />
					upāsakattaṃ upagatassā" ti.|| ||</p>

					<p class="f4">"Imehi kho pana te gahapati,||<br />
					tiṃsa mattehi vassehi||<br />
					atthi koci uttari-manussa-dhammā||<br />
					alam ariya-ñāṇa-dassana-viseso||<br />
					adhigato phāsu-vihāro" ti?|| ||</p>

					<p class="f4">"Kiṃ hi no siyā bhante?|| ||</p>

					<p class="f4">Ahaṃ hi bhante yāva ākaṅkhāmi||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ||<br />
					viveka-jaṃ pītisukhaṃ||<br />
					paṭhamaṃ jhānaṃ upasampajja viharāmi.|| ||</p>

					<p class="f4">Ahaṃ hi bhante yāva-d-eva ākaṅkhāmi||<br />
					vitakka-vicārānaṃ vūpasamā||<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ avicāraṃ||<br />
					samādhi-jaṃ pītisukhaṃ||<br />
					dutiyaṃ jhānaṃ upasampajja viharāmi.|| ||</p>

					<p class="f4">Pītiyā ca||<br />
					virāgā ca||<br />
					upekkhako ca||<br />
					viharati sato ca sampajāno,||<br />
					sukhañ ca kāyena paṭisaṃvedeti||<br />
					yaṃ taṃ ariyā ācikkhanti:|| ||</p>

					<p class="f4">'Upekkhako satimā sukha-vihārī' ti,|| ||</p>

					<p class="f4">tatiyaṃ jhānaṃ upasampajja viharāmi.|| ||</p>

					<p class="f4">Ahaṃ kho bhante yāva-d-eva ākaṅkhāmi||<br />
					sukhassa ca||<br />
					pahāṇā dukkhassa ca||<br />
					pahāṇā pubbeva somanassadomanassānaṃ atthaṅ-gamā||<br />
					adukkhaṃ asukhaṃ||<br />
					upekkhāsati||<br />
					pārisuddhiṃ||<br />
					catutthaṃ jhānaṃ upasampajja viharāmi.|| ||</p>

					<p class="f4">Sace kho panāhaṃ bhante||<br />
					Bhagavato paṭhama-taraṃ kālaṃ||<br />
					kareyyaṃ anacchariyaṃ||<br />
					kho pan'etaṃ yaṃ maṃ Bhagavā evaṃ vyākareyya:|| ||</p>

					<p class="f4">'N'atthitaṃ saṃyojanaṃ yena saṃyojanena||<br />
					saṃyutto Citto gahapati puna imaṃ lokaṃ āgaccheyyā' ti."|| ||</p>

					<p class="f4">Evaṃ vutte Acelo Kassapo Cittaṃ gahapatiṃ etad avoca:|| ||</p>

					<p class="f4">"Acchariyaṃ vata bho||<br />
					abbhutaṃ vata bho||<br />
					Dhammassa svākkhātatā,||<br />
					yatra hi nāma gihī odātavasano||<br />
					eva-rūpaṃ uttari-manussa-dhammā||<br />
					alam ariya-ñāṇa-dassana-visesaṃ||<br />
					adhigamissati phāsu-vihāraṃ.|| ||</p>

					<p class="f4">Labheyyāhaṃ <a id="pg302"><span class="f2 g"><b>[302]</b></span></a> gahapati imasmiṃ Dhamma-Vinaye pabbajjaṃ,||<br />
					labheyyaṃ upasampadan" ti.|| ||</p>

					<p class="f4">Atha kho Citto gahapati Acelaṃ Kassapaṃ ādāya||<br />
					yena therā bhikkhū ten'upasaṅkami.|| ||</p>

					<p class="f4">Upasaṅkamitvā there bhikkhū etad avoca:|| ||</p>

					<p class="f4">"Ayaṃ bhante Acelo Kassapo amhākaṃ purāṇagihīsahāyo,||<br />
					imaṃ therā pabbājentu upasampādentu||<br />
					ahamassa ussukkaṃ karissāmi cīvara-piṇḍa-pāta-sen'āsana-gilāna-paccaya-bhesajja-parikkhārānan" ti.|| ||</p>

					<p class="f4">Alattha kho Acelo Kassapo imasmiṃ Dhamma-Vinaye pabbajjaṃ alattha upasampadaṃ||<br />
					acir'ūpasampanno ca pan'āyasmā Kassapo eko vūpakaṭṭho||<br />
					appamatto||<br />
					ātāpī||<br />
					pahit'atto viharanto||<br />
					na cirass'eva yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttariyaṃ Brahma-cariya-pariyosānaṃ||<br />
					diṭṭhe'va dhamme sayaṃ abhiññā sacchi-katvā upasampajja vihāsi:|| ||</p>

					<p class="f4">"Khīṇā jāti,||<br />
					vusitaṃ Brahma-cariyaṃ,||<br />
					kataṃ karaṇīyaṃ,||<br />
					nāparaṃ||<br />
					itthattāyā" ti abbhaññāsi,|| ||</p>

					<p class="f4">Aññataro ca pan'āyasmā arahataṃ ahosīti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
