<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 145. The Buddha teaches the bhikkhus about old kamma, new kamma and the way to end kamma." />
<title>SN 4 35 145: Kamma Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; III: Paññāsaka Tatiya<br />
					5. Nava-Purāṇa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p145">Sutta 145</a></h4>

					<h1>Kamma Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg132"><span class="f2 g"><b>[132]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.145.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.145.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.146.bodh.wp.htm#p1">bodh</a>][<a href="../../../../dhamma-vinaya/bd/sn/04_salv/sn04.35.145.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Nava-purāṇāni bhikkhave, kammāni desissāmi,||<br />
					kamma-nirodhañ ca,||<br />
					kamma-nirodha-gāminiñ ca paṭipadaṃ.|| ||</p>

					<p class="f4">Taṃ suṇātha,||<br />
					sādhukaṃ manasi-karotha,||<br />
					bhāsissāmīti.|| ||</p>

					<p class="f4">Katamañ ca bhikkhave purāṇaṃ kammaṃ?|| ||</p>

					<p class="f4">Cakkhuṃ bhikkhave purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Sotaṃ purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Ghānaṃ purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Jivhā purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Kāyo purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Mano purāṇaṃ kammaṃ||<br />
					abhisaṅkhataṃ||<br />
					abhisañcetayitaṃ vedanīyaṃ daṭṭhabbaṃ.|| ||</p>

					<p class="f4">Idaṃ vuccati bhikkhave, purāṇaṃ kammaṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamañ ca bhikkhave navaṃ kammaṃ?|| ||</p>

					<p class="f4">Yaṃ kho bhikkhave etarahi kammaṃ||<br />
					karoti kāyena, vācāya manasā.|| ||</p>

					<p class="f4">Idaṃ vuccati bhikkhave navaṃ kammaṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamo ca bhikkhave kamma-nirodho?|| ||</p>

					<p class="f4">Yo kho bhikkhave kāya-kamma vacī-kamma mano-kammassa nirodhā <a id="pg133"><span class="f2 g"><b>[133]</b></span></a> vimuttiṃ phusati.|| ||</p>

					<p class="f4">Ayaṃ vuccati bhikkhave, kamma-nirodho.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamā ca bhikkhave kamma-nirodha-gāminī paṭipadā?</p>

					<p class="f4">Syam'eva Ariyo Aṭṭhaṅgiko Maggo.|| ||</p>

					<p class="f4">Seyyath'īdaṃ:||<br />
					sammā-diṭṭhi||<br />
					sammā-saṅkappo||<br />
					sammā-vācā||<br />
					sammā-kammānto||<br />
					sammā-ājīvo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ayaṃ vuccati bhikkhave kamma-nirodha-gāminī paṭipadā.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Iti kho bhikkhave desitaṃ vo mayā purāṇaṃ kammaṃ||<br />
					desitaṃ navaṃ kammaṃ,||<br />
					desito kamma-nirodho,||<br />
					desitā kamma-nirodha-gāminī paṭipadā.|| ||</p>

					<p class="f4">Yaṃ vo bhikkhave, Satthārā karaṇīyaṃ sāvakānaṃ||<br />
					hitesinā||<br />
					anukampa-kena||<br />
					anukampaṃ upādāya,||<br />
					kataṃ vo taṃ mayā.|| ||</p>

					<p class="f4">Etāni bhikkhave rukkha-mūlāni.|| ||</p>

					<p class="f4">Etāni suññ-ā-gārāni|| ||</p>

					<p class="f4">Jhāyatha bhikkhave|| ||</p>

					<p class="f4">Mā pamādattha|| ||</p>

					<p class="f4">Mā pacchā vippaṭi-sārino ahuvattha|| ||</p>

					<p class="f4">Ayaṃ vo amhākaṃ anusāsanī" ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
