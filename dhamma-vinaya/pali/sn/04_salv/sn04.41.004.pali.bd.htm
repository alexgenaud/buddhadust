<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 4: Salayatana Vagga; Book 41, Sutta 4. Bhikkhu Mahaka performs two works of magic power." />
<title>SN 4 41 4: Mahaka Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya:<br />
					IV. Saḷāyatana Vagga:<br />
					41: Citta Saɱyuttaɱ</h4>

					<h4 class="ctr"><a href="../../../../backmatter/indexes/sutta/sn/04_salv/idx_41_cittasamyutta.htm#p4">Sutta 4</a></h4>

					<h1>Mahaka Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.41.004.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.41.004.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ sambahulā therā bhikkhu Macchikāsaṇḍe viharati ambāṭakavane.|| ||</p>

					<p class="f4"><a id="pg289"><span class="f2 g"><b>[289]</b></span></a> Atha kho Citto gahapati yena therā bhikkhu ten'upasankami|| ||</p>

					<p class="f4">Upasaŋkamitvā there bhikkhu abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Citto gahapati||<br />
					there bhikkhū etad avoca:|| ||</p>

					<p class="f4">"Adhivāsentu me bhante therā svātanāya bhattan" ti.|| ||</p>

					<p class="f4">Adhivāsesuɱ ca kho therā bhikkhu tuṇhī-bhāvena.|| ||</p>

					<p class="f4">Atha kho Citto gahapati therānaɱ bhikkhūnaɱ adhivāsanaɱ viditvā uṭṭhāy āsanā there bhikkhū abhivādetvā padakkhiṇaɱ katvā pakkāmi.|| ||</p>

					<p class="f4">Atha kho therā bhikkhu tassā rattiyā accayena pubbanha-samayaɱ nivāsetvā patta-cīvaram ādāya yena Cittassa gahapatino nivesanaɱ ten'upasankamiɱsu.|| ||</p>

					<p class="f4">Upasaŋkamitvā paññatte āsane nisīdiɱsu.|| ||</p>

					<p class="f4">Atha kho Citto gahapati there bhikkhū paṇītena sappipāyāsena sahatthā santappesi sampavāresi.|| ||</p>

					<p class="f4">Atha kho therā bhikkhū bhuttāvino onītapattapāṇino uṭṭhāy āsanā pakkamiɱsu.|| ||</p>

					<p class="f4">Citto pi kho gahapati sesakaɱ vissajjethā ti vatvā there bhikkhū piṭṭhito piṭṭhito anubandhi.|| ||</p>

					<p class="f4">Tena kho pana samayena uṇhaɱ hoti kuṭṭhitaɱ,||<br />
					te ca therā bhikkhu paceliyamānena maññe kāyena gacchanti||<br />
					yathā taɱ bhojanaɱ bhuttāvino.|| ||</p>

					<p class="f4">Tena kho pana samayen'āyasmā Mahako tasmiɱ bhikkhu-saŋghe sabbanavako hoti.|| ||</p>

					<p class="f4">Atha kho āyasmā Mahako āyasmantaɱ theraɱ etad avoca:|| ||</p>

					<p class="f4">"Sādhu khvassa bhante thera||<br />
					yaɱ sītako ca vāto vāyeyya,||<br />
					abbhasamvilāpo ca assa,||<br />
					devo ca ekam ekaɱ phusāyeyyā" ti.|| ||</p>

					<p class="f4">"Sādhu khvassa āvuso Mahaka||<br />
					yaɱ sītako ca vāto vāyeyya,||<br />
					abbhasamvilāpo ca assa||<br />
					devo ca ekam ekaɱ phusāyeyyā" ti.|| ||</p>

					<p class="f4">Atha kho āyasmā Mahako tathā-rūpaɱ iddhābhisaŋ- <a id="pg290"><span class="f2 g"><b>[290]</b></span></a> khāraɱ abhisaŋkhāsi||<br />
					yathā sītako ca vāto vāyi||<br />
					abbhasamvilāpo ca assa,||<br />
					devo ca ekam ekaɱ phusi.|| ||</p>

					<p class="f4">Atha kho Cittassa gahapatissa etad ahosi:|| ||</p>

					<p class="f4">"Yo kho imasmiɱ bhikkhu-saŋghe sabbanavako bhikkhu,||<br />
					tassa yam eva-rūpo iddhānubhāvo" ti.|| ||</p>

					<p class="f4">Atha kho āyasmā Mahako ārāmaɱ sampāpuṇitvā āyasmantaɱ theraɱ etad avoca:|| ||</p>

					<p class="f4">"Alam ettāvatā bhante therā" ti.|| ||</p>

					<p class="f4">Alam ettāvat'āvuso Mahaka,||<br />
					katam ettāvat'āvuso Mahaka,||<br />
					pujitam ettāvat'āvuso Mahakāti.|| ||</p>

					<p class="f4">Atha kho therā bhikkhū yathāvihāraɱ agamaɱsu.|| ||</p>

					<p class="f4">ĀĀyasmā pi kho Mahako sakaɱ vihāraɱ agamāsi.|| ||</p>

					<p class="f4">Atha kho Citto gahapati yen'āyasmā Mahako ten'upasankami.|| ||</p>

					<p class="f4">Upasaŋkamitvā āyasmantaɱ Mahakaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Citto gahapati āyasmantaɱ Mahakaɱ etad avoca:|| ||</p>

					<p class="f4">"Sādhu me bhante ayyo Mahako uttarimanussa-dhammā iddhipāṭihāriyaɱ dassetu" ti.|| ||</p>

					<p class="f4">"Tena hi tvaɱ gahapati āḷinde uttarā-saŋgaɱ paññā-petvā tiṇakalāpaɱ okāsehī" ti.|| ||</p>

					<p class="f4">"Evaɱ bhante" ti||<br />
					kho Citto gahapati āyasmato Mahakassa paṭissutvā āḷinde uttarā-saŋgaɱ paññā-petvā tiṇakalāpaɱ okāsesi.|| ||</p>

					<p class="f4">Atha kho āyasmā Mahako vihāraɱ pavisitvā sūcighaṭikaɱ datvā tathā-rūpaɱ iddhābhisankhāraɱ abhisankhāri,||<br />
					yathā tāḷacchiggaḷena ca aggaḷantarikāya ca acci ni-k-khamitvā tiṇāni jhāpesi,||<br />
					uttarā-saŋgaɱ na jhāpesi.|| ||</p>

					<p class="f4">Atha kho Citto gahapati uttarā-saŋgaɱ papphoṭetvā saɱviggo loma-haṭṭha-jāto eka-m-antaɱ aṭṭhāsi.|| ||</p>

					<p class="f4">Atha kho āyasmā Mahako vihārā ni-k-khamitvā Cittaɱ gahapatiɱ etad avoca:|| ||</p>

					<p class="f4">"Alam ettāvatā gahapatī" ti.|| ||</p>

					<p class="f4"><a id="pg291"><span class="f2 g"><b>[291]</b></span></a> "Alam ettāvatā bhante Mahaka,||<br />
					katam ettāvatā bhante Mahaka,||<br />
					pūjitam ettāvatā bhante Mahaka,||<br />
					abhiramatu bhante ayyo Mahako Macchikāsaṇḍe,||<br />
					ramaṇīyaɱ Ambāṭakavanaɱ,||<br />
					ahaɱ ayyassa Mahakassa ussukkaɱ kirissāmi cīvara -||<br />
					piṇḍa-pāta -||<br />
					sen'āsana -||<br />
					gilāna-paccaya -||<br />
					bhesajja-parikkhārānan" ti.|| ||</p>

					<p class="f4">"Kalyāṇaɱ vuccati gahapatī" ti.|| ||</p>

					<p class="f4">Atha kho āyasmā Mahako sen'āsanaɱ saɱsāmetvā patta-cīvaraɱ ādāya Macchikāsaṇḍamhā pakkāmi,||<br />
					yaɱ Macchikāsaṇḍamhā pakkāmi||<br />
					tathā pakkantova ahosi,||<br />
					na puna paccāgañchīti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>