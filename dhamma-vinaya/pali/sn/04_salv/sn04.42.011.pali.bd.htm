<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §42: Gamani-samyutta, Sutta 11." />
<title>SN 4 42 11: Bhadraka (Gandhabhaka) Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					42. Gāmani Saṃyutta</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_42_gamanisamyutta.htm#p11">Sutta 11</a></h4>

					<h1>Bhadraka (Gandhabhaka) Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg327"><span class="f2 g"><b>[327]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.42.011.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.42.011.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā mallesu viharati Uruveḷakappaṃ nāma mallānaṃ nigamo.|| ||</p>

					<p class="f4">Atha kho bhadrako gāmaṇī yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho bhadrako gāmaṇī Bhagavantaṃ etad avoca:|| ||</p>

					<p class="f4">"Sādhu me bhante Bhagavā dukkhassa||<br />
					samudayañ ca||<br />
					attha-gamañ ca desetu" ti.|| ||</p>

					<p class="f4">"Ahañ ce te gāmaṇi atītaṃ addhānaṃ ārabbha dukkhassa||<br />
					samudayañ ca||<br />
					attha-gamañ ca deseyyaṃ:|| ||</p>

					<p class="f4">'Evaṃ ahosi atītam addhānan' ti.|| ||</p>

					<p class="f4">Tatra te siyā kaṇkhā siyā vimati.|| ||</p>

					<p class="f4">Ahañ ce te gāmaṇi anāgatam addhānaṃ ārabbha dukkhassa||<br />
					samudayañ ca||<br />
					attha-gamañ ca deseyyaṃ:|| ||</p>

					<p class="f4">'Evaṃ bhavissati anāgatam addhānan' ti.|| ||</p>

					<p class="f4">Tatrā pi te siyā kaṇkhā siyā vimati.|| ||</p>

					<p class="f4">Api c'āhaṃ gāmaṇi idh'eva nisinno ettha ca te nisinnassa dukkhassa||<br />
					samudayañ ca||<br />
					attha-gamañ ca desissāmi.|| ||</p>

					<p class="f4">Taṃ suṇohi,||<br />
					sādhukaṃ manasi karohi,||<br />
					bhāsissāmī" ti.|| ||</p>

					<p class="f4">"Evaṃ bhante" ti kho bhadrako gāmaṇi Bhagavato paccassosi||<br />
					Bhagavā etad avoca:|| ||</p>

					<p class="f4">"Taṃ kim maññasi gāmaṇi?|| ||</p>

					<p class="f4">Atthi te Uruveḷakappe manussā yesan <a id="pg328"><span class="f2 g"><b>[328]</b></span></a> te||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā" ti?|| ||</p>

					<p class="f4">"Atthi me bhante Uruveḷakappe manussā yesaṃ me||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā" ti.|| ||</p>

					<p class="f4">"Atthi pana te gāmaṇi Uruveḷakappe manussā yesan te||<br />
					vadhena vā||<br />
					bandhena vā||<br />
					garahāya vā||<br />
					nūppajjeyyuṃ soka-parideva-dukkha-domanass'upāyāsā" ti?|| ||</p>

					<p class="f4">"Atthi me bhante Uruveḷakappe manussā yesaṃ me||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					nūppajjeyyuṃ soka-parideva-dukkha-domanass'upāyāsā" ti.|| ||</p>

					<p class="f4">Konu kho gāmaṇi hetu||<br />
					kho paccayo||<br />
					yena te eka-c-cānaṃ Uruveḷakappiyānaṃ manussānaṃ||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā?|| ||</p>

					<p class="f4">Ko pana gāmaṇi hetu||<br />
					ko paccayo||<br />
					yena te eka-c-cānaṃ Uruveḷakappiyānaṃ manussānaṃ||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					nūppajjeyyuṃ soka-parideva-dukkha-domanass'upāyāsā" ti?|| ||</p>

					<p class="f4">"Yesaṃ me bhante Uruveḷakappiyānaṃ manussānaṃ||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā||<br />
					atthi me tesu chanda-rāgo.|| ||</p>

					<p class="f4">Yesaṃ pana me bhante Uruveḷakappiyānaṃ manussānaṃ||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					nūppajjeyyuṃ soka-parideva-dukkha-domanass'upāyāsā||<br />
					n'atthi me tesu chanda-rāgo" ti.|| ||</p>

					<p class="ctr c">&#9632;</p>

					<p class="f4">"Iminā tvaṃ gāmaṇi dhammena||<br />
					diṭṭhena viditena||<br />
					akālikena pattena pariyogā'hena atīt-ā-nāgate nayaṃ nehi,||<br />
					yaṃ kho kiñci atītam addhānaṃ dukkhaṃ uppajjamānaṃ uppajjati.|| ||</p>

					<p class="f4">Sabbantaṃ chanda-mūlakaṃ||<br />
					chanda-nidānaṃ,||<br />
					chando hi mūlaṃ dukkhassa||<br />
					yaṃ hi kiñci anāgatam addhānaṃ dukkhaṃ uppajjamānaṃ||<br />
					uppajjissati,||<br />
					sabbantaṃ chanda-mūlakaṃ||<br />
					chanda-nidānaṃ||<br />
					chando hi mūlaṃ dukkhassā" ti.|| ||</p>

					<p class="f4">Acchariyaṃ bhante!|| ||</p>

					<p class="f4">Abbhutaṃ bhante!|| ||</p>

					<p class="f4">Yāva su-bhāsitam idaṃ bhante Bhagavatā|| ||</p>

					<p class="f4">'Yaṃ kiñci atītam addhānaṃ dukkhaṃ||<br />
					uppajjamānaṃ||<br />
					<a id="pg329"><span class="f2 g"><b>[329]</b></span></a> uppajjati||<br />
					sabbantaṃ chanda-mūlakaṃ||<br />
					chanda-nidānaṃ,||<br />
					chando hi mūlaṃ dukkhassa.|| ||</p>

					<p class="f4">Yaṃ kiñci anāgatam addhānaṃ dukkhaṃ||<br />
					uppajjamānaṃ||<br />
					uppajjissati||<br />
					sabbantaṃ chanda-mūlakaṃ||<br />
					chanda-nidānaṃ,||<br />
					chando hi mūlaṃ dukkhassā' ti.|| ||</p>

					<p class="f4">Atthi me bhante Ciravāsī nāma kumāro||<br />
					bahi āvasathe,||<br />
					paṭivasati.|| ||</p>

					<p class="f4">So khv'āhaṃ bhante kālasseva vuṭṭhāya purisaṃ uyyojemi:|| ||</p>

					<p class="f4">'Gaccha bhaṇe Ciravāsiṃ kumāraṃ jānāhī' ti.|| ||</p>

					<p class="f4">Yāva kīvañ ca bhante so puriso nāgacchati tassa me hoteva aññathattaṃ;||<br />
					mā heva Ciravāsissa kumārassa kiñci ābādhayitthā" ti.|| ||</p>

					<p class="f4">"Taṃ kim maññasi gāmaṇi?|| ||</p>

					<p class="f4">Ciravāsissa te kumārassa||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā" ti?|| ||</p>

					<p class="f4">"Ciravāsissa me bhante kumārassa||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					jīvitassa pi siyā aññathattaṃ,||<br />
					kimpana me nūppajjissanti soka-parideva-dukkhe-domanass-upāyāsā" ti?|| ||</p>

					<p class="f4">"Iminā pi kho etaṃ gāmaṇi pariyāyena veditabbaṃ|| ||</p>

					<p class="f4">'Yaṃ kiñci dukkhaṃ uppajjamānaṃ uppajjati,||<br />
					sabbantaṃ chanda-mūlakaṃ||<br />
					chanda-nidānaṃ||<br />
					chando hi mūlaṃ dukkhassā' ti.|| ||</p>

					<p class="f4">Taṃ kim maññasi gāmaṇi?|| ||</p>

					<p class="f4">Yadā te Ciravāsissa mātā||<br />
					adiṭṭhā āsi assutā,||<br />
					ahosi Ciravāsissa mātuyā||<br />
					chando vā||<br />
					rāgo vā pemaṃ vā" ti?|| ||</p>

					<p class="f4">"No h'etaṃ bhante".|| ||</p>

					<p class="f4">"Dassanaṃ vā te gāmaṇi āgamma savanaṃ vā te gāmaṇi āgamma evante ahosi:|| ||</p>

					<p class="f4">Ciravāsissa mātuyā||<br />
					chando vā||<br />
					rāgo vā pemaṃ vā" ti?|| ||</p>

					<p class="f4">"Evaṃ bhante".|| ||</p>

					<p class="f4">"Taṃ kim maññasi gāmaṇi?|| ||</p>

					<p class="f4">Ciravāsissa mātuyā te||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					uppajjeyyuṃ soka-parideva-dukkha-domanass'upāyāsā" ti?</p>

					<p class="f4"><a id="pg330"><span class="f2 g"><b>[330]</b></span></a> Ciravāsissa mātuyā me bhante||<br />
					vadhena vā||<br />
					bandhena vā||<br />
					jāniyā vā||<br />
					garahāya vā||<br />
					jīvitassa pi siyā aññathattaṃ,||<br />
					kmpana me nūppajjiyasnti soka-parideva-dukkha-domanass'upāyāsā" ti.|| ||</p>

					<p class="f4">"Iminā pi kho etaṃ gāmaṇi pariyāyena veditabbaṃ||<br />
					yaṃ kiñci dukkhaṃ uppajjamānaṃ||<br />
					uppajjati||<br />
					sabbantaṃ chanda-mūlakaṃ||<br />
					chanda-nidānaṃ,||<br />
					chandohi mūlaṃ dukkhassā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>