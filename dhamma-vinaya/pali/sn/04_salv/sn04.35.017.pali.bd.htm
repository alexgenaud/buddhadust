<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 17. The Buddha explains that one must see the satisfactions, disadvantages, and the way of escape from the personal sense spheres in order to attain enlightenment." />
<title>SN 4 35 17: No Ve Assāda (No Cetena 1) Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					35. Saḷāyatana Saɱyutta<br />
					&sect; I: Mūla-Paññāsa<br />
					2. Yamaka Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p17">Sutta 17</a></h4>

					<h1>No Ve Assāda (No Cetena 1) Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg10"><span class="f2 g"><b>[10]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.017.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.017-018.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tatra kho bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">"No cedaɱ bhikkhave cakkhussa assādo abhavissa,||<br />
					na-y-idaɱ sattā cakkhusmiɱ sārajjeyyuɱ,||<br />
					yasmā ca kho bhikkhave atthi cakkhussa assādo,||<br />
					tasmā sattā cakkhusmiɱ sārajjanti.|| ||</p>

					<p class="f4">No cedaɱ bhikkhave cakkhussa ādīnavo abhavissa,||<br />
					na-y-idaɱ sattā cakkhusmiɱ nibbindeyyuɱ,||<br />
					yasmā ca kho bhikkhave atthi cakkhussa ādīnavo||<br />
					tasmā sattā cakkhusmiɱ nibbindanti.|| ||</p>

					<p class="f4">No cedaɱ bhikkhave cakkhussa nissaraṇaɱ abhavissa,||<br />
					na-y-idaɱ sattā cakkhusmā nissareyyuɱ||<br />
					yasmā ca kho bhikkhave atthi cakkhussa nissaraṇaɱ,||<br />
					tasmā sattā cakkhusmā nissaranti. || ||</p>

					<p class="ctr c">&#9632;</p>

					<p class="f4">No cedaɱ bhikkhave sotassa assādo abhavissa,||<br />
					na-y-idaɱ sattā sotasmiɱ sārajjeyuɱ,||<br />
					yasmā ca kho bhikkhave atthī sotassa assādo,||<br />
					tasmā sattā sotasmiɱ sārajjanti.|| ||</p>

					<p class="f4">No cedaɱ bhikkhave sotassa ādīnavo abhavissa,||<br />
					na-y-idaɱ sattā sotasmiɱ nibbindeyyuɱ,||<br />
					yasmā ca kho bhikkhave atthi sotassa ādīnavo,||<br />
					tasmā sattā sotasmiɱ nibbindanti.|| ||</p>

					<p class="f4">No cedaɱ bhikkhave sotassa nissaraṇaɱ abhavissa,||<br />
					na-y-idaɱ sattā sotasmā nissareyyuɱ||<br />
					yasmā ca kho bhikkhave atthi sotassa nissaraṇaɱ,||<br />
					tasmā sattā sotasmā nissaranti.|| ||</p>

					<p class="ctr c">&#9632;</p>

					<p class="f4"><a id="pg11"><span class="f2 g"><b>[11]</b></span></a> No cedaɱ bhikkhave ghānassa assādo abhavissa,||<br />
					na-y-idaɱ sattā ghānasmiɱ sārajjeyyuɱ,||<br />
					yasmā ca kho bhikkhave atthi ghānassa assādo,||<br />
					tasmā sattā ghānasmiɱ sārajjanti.|| ||</p>

					<p class="f4">No cedaɱ bhikkhave ghānassa ādīnavo abhavissa,||<br />
					na-y-idaɱ sattā ghānasmiɱ nibbindeyyuɱ,||<br />
					yasmā ca kho bhikkhave atthī ghānassa ādīnavo,||<br />
					Tasmā sattā ghānasmiɱ nibbindanti.|| ||</p>

					<p class="f4">No cedaɱ bhikkhave ghānassa nissaraṇaɱ abhavissa,||<br />
					na-y-idaɱ sattā ghānasmā nissareyyuɱ,||<br />
					yasmā ca kho bhikkhave atthi ghānassa nissaraṇaɱ,||<br />
					tasmā sattā ghānasmā nissaranti.|| ||</p>

					<p class="ctr c">&#9632;</p>

					<p class="f4">No cedaɱ bhikkhave jivhāya assādo abhavissa,||<br />
					na-y-idaɱ sattā jivhāya sārajjeyuɱ,||<br />
					yasmā ca kho bhikkhave atthi jivhāya assādo,||<br />
					tasmā sattā jivhāya sārajjanti.|| ||</p>

					<p class="f4">No cedaɱ bhikkhave jivhāya ādīnavo abhavissa,||<br />
					na-y-idaɱ sattā jivhāya nibbindeyyuɱ,||<br />
					yasmā ca kho bhikkhave atthi jivhāya ādīnavo,||<br />
					tasmā sattā jivhāya nibbindanti.|| ||</p>

					<p class="f4">No cedaɱ bhikkhave jivhāya nissaraṇaɱ abhavissa,||<br />
					na-y-idaɱ sattā jivhāya nissareyyuɱ,||<br />
					yasmā ca kho bhikkhave atthi jivhāya nissaraṇaɱ,||<br />
					tasmā sattā jivhāya nissaranti.|| ||</p>

					<p class="ctr c">&#9632;</p>

					<p class="f4">No cedaɱ bhikkhave kāyassa assādo abhavissa,||<br />
					na-y-idaɱ sattā kāyaɱ sārajjeyuɱ,||<br />
					yasmā ca kho bhikkhave atthi kāyassa assādo,||<br />
					tasmā sattā kāyasmiɱ sārajjanti.|| ||</p>

					<p class="f4">No cedaɱ bhikkhave kāyassa ādīnavo abhavissa,||<br />
					na-y-idaɱ sattā kāyasmiɱ nibbindeyyuɱ,||<br />
					yasmā ca kho bhikkhave atthi kāyassa ādīnavo,||<br />
					tasmā sattā kāyasmiɱ nibbindanti.|| ||</p>

					<p class="f4">No cedaɱ bhikkhave kāyassa nissaraṇaɱ abhavissa,||<br />
					na-y-idaɱ sattā kāyasmā nissareyyuɱ,||<br />
					yasmā ca kho bhikkhave atthi kāyassa nissaraṇaɱ,||<br />
					tasmā sattā kāyasmā nissaranti.|| ||</p>

					<p class="ctr c">&#9632;</p>

					<p class="f4">No cedaɱ bhikkhave manassa assādo abhavissa,||<br />
					na-y-idaɱ sattā manasmiɱ sārajjeyyuɱ,||<br />
					yasmā ca kho bhikkhave atthi manassa assādo,||<br />
					tasmā sattā cakkhusmiɱ sārajjanti.|| ||</p>

					<p class="f4">No cedaɱ bhikkhave manassa ādīnavo abhavissa,||<br />
					na-y-idaɱ sattā manasmiɱ nibbindeyyuɱ,||<br />
					yasmā ca kho bhikkhave atthi manassa ādīnavo,||<br />
					tasmā sattā manasmiɱ nibbindanti.|| ||</p>

					<p class="f4">No cedaɱ bhikkhave cakkhussa nissaraṇaɱ abhavissa,||<br />
					na-y-idaɱ sattā cakkhusmā nissareyyuɱ,||<br />
					yasmā ca kho bhikkhave atthi manassa nissaraṇaɱ,||<br />
					tasmā sattā manasmā nissaranti. || ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Yāva kīvañ ca bhikkhave sattā imesaɱ channaɱ ajjhattikānaɱ āyatanānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ nābbhaññāsuɱ,||<br />
					n'eva tāva bhikkhave sattā sa-devakā lokā sa-Mārakā sabrahmakā sa-s-samaṇa-brāhmaṇiyā pajāya sadeva-manussāya nissaṭā visaɱyuttā vippamuttā vimariyādī-katena cetasā vihariɱsu.|| ||</p>

					<p class="f4">Yato ca kho bhikkhave sattā imesaɱ channaɱ ajjhattikānaɱ āyatanānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ abbhaññā- <a id="pg12"><span class="f2 g"><b>[12]</b></span></a> suɱ;||<br />
					atha bhikkhave sattā sa-devakā lokā sa-Mārakā sabrahmakā sa-s-samaṇa-brāhmaṇiyā pajāya sadeva-manussāya nissaṭā visaɱyuttā vippamuttā vimariyādī-katena cetasā viharantī" ti.|| ||</p>
</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>