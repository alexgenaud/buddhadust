<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 63. The Buddha defines what it really means to be considered one who lives in solitude." />
<title>SN 4.35.63: Paṭhama Migajālena Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					35. Saḷāyatana Saɱyutta<br />
					&sect; II: Paññāsaka Dutiya<br />
					2. Migajāla Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p63">Sutta 63</a></h4>

					<h1>Paṭhama Migajālena Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg35"><span class="f2 g"><b>[35]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.063.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.063.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.063.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho āyasmā Migajālo yena Bhagavā ten'upasankami,||<br />
					upasankamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Migajālo Bhagavantaɱ etad avoca:|| ||</p>

					<p class="f4">"'Eka-vihārī eka-vihārī' ti bhante vuccati.|| ||</p>

					<p class="f4"><a id="pg36"><span class="f2 g"><b>[36]</b></span></a> Kittāvatā nu kho bhante eka-vihārī hoti?|| ||</p>

					<p class="f4">Kittāvatā ca pana sadutiya vihārī hotī" ti?|| ||</p>

					<p class="f4">"Santi kho Migajāla cakkhu-viññeyyā rūpā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Santi kho Migajāla sota-viññeyyā saddā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Santi kho Migajāla ghāna-viññeyyā gandhā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Santi kho Migajāla jivhā-viññeyyā rasā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Santi kho Migajāla kāyo-viññeyyā phoṭṭhabbā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Santi kho Migajāla mano-viññeyyā dhammā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu abhinandati||<br />
					abhivadati||<br />
					ajjhosāya||<br />
					tiṭṭhati,||<br />
					tassa taɱ abhinandato||<br />
					abhivadato||<br />
					ajjhosāya||<br />
					tiṭṭhato||<br />
					uppajjati nandi,||<br />
					nandiyā sati sārāgo hoti.|| ||</p>

					<p class="f4">Sārāge sati saŋyogo hoti,||<br />
					nandi-saŋyojana saŋyutto kho Migajāla bhikkhu||<br />
					'sadutiya vihārī' ti vuccati.|| ||</p>

					<p class="ctr c">&#9632;</p>

					<p class="f4">Evaɱ vihārī ca Migajāla bhikkhu||<br />
					kiñcā pi araññe||<br />
					vana-patthāni||<br />
					pantāni||<br />
					sen'āsanāni||<br />
					paṭisevati||<br />
					appa-saddāni||<br />
					appa-nigghosāni||<br />
					vijanavātāni||<br />
					manussarāhaseyyakāni||<br />
					paṭisallānasāruppāni,||<br />
					atha kho 'sadutiya vihārī' ti vuccati.|| ||</p>

					<p class="f4">Taɱ kissa hetu?|| ||</p>

					<p class="f4">Taṇhā hi'ssa dutiyā,||<br />
					sāḷssa appahīnā,||<br />
					tasmā 'sadutiya vihārī' ti vuccati.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Santi ca kho Migajāla cakkhu-viññeyyā rūpā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati <a id="pg37"><span class="f2 g"><b>[37]</b></span></a> saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="ctr c">&#9632;</p>

					<p class="f4">Santi ca kho Migajāla sota-viññeyyā saddā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="ctr c">&#9632;</p>

					<p class="f4">Santi ca kho Migajāla ghāna-viññeyyā gandhā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="ctr c">&#9632;</p>

					<p class="f4">Santi ca kho Migajāla jivhā-viññeyyā rasā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="ctr c">&#9632;</p>

					<p class="f4">Santi ca kho Migajāla kāyo-viññeyyā phoṭṭhabbā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="ctr c">&#9632;</p>

					<p class="f4">Santi ca kho Migajāla mano-viññeyyā dhammā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Tañ ce bhikkhu n'ābhinandati||<br />
					n'ābhivadati||<br />
					na ajjhosāya tiṭṭhati,||<br />
					tassa taɱ anabhinandato||<br />
					anabhivadato||<br />
					anajjhosāya||<br />
					tiṭṭhato nandi nirujjhati,||<br />
					nandiyā asati sārāgo na hoti.|| ||</p>

					<p class="f4">Sārāge asati saŋyogo na hoti,||<br />
					nandi-saŋyojana visaŋyutto kho Migajāla bhikkhu||<br />
					'eka-vihārī' tī vuccati.|| ||</p>

					<p class="f4">Evaɱ vihārī ca Migajāla bhikkhu kiñcā pi gāmante viharati ākiṇṇo||<br />
					bhikkhūhi bhikkhuṇīhi||<br />
					upāsakehi upāsikāhi||<br />
					rājūhi rāja-mahā-mattehi||<br />
					titthiyehi titthiyasāvakehi,||<br />
					atha so 'eka-vihārī' ti vuccati.|| ||</p>

					<p class="f4">Taɱ kissa hetu?|| ||</p>

					<p class="f4">Taṇhā hi'ssa dutiyā,||<br />
					sāḷssa pahīnā,||<br />
					tasmā 'eka-vihārī' ti vuccatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>