<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 192. Ānanda teaches Kamabhu the Buddha's doctrine that the sense organs are not bound to the sense objects nor are the sense objects bound to the sense organs, but desire binds the two together." />
<title>SN 4 35 192: Kāmabhū Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					35. Saḷāyatana Saɱyutta<br />
					&sect; IV: Paññāsaka Catuttha<br />
					3. Samudda Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p192">Sutta 192</a></h4>

					<h1>Kāmabhū Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg165"><span class="f2 g"><b>[165]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.192.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.233.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā ca Ānando āyasmā ca Kāmabhū Bārāṇasiyaɱ viharanti||<br />
					Isipatane Migadāye.|| ||</p>

					<p class="f4">[2] Atha kho āyasmā Kāmabhū sāyaṇha-samayaɱ paṭisallāṇā vuṭṭhito yen āyasmā Ānando ten'upasaṅkami.|| ||</p>

					<p class="f4">Upasaṅkamitvā āyasmatā Ānando saddhiɱ sammodi,||<br />
					sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">[3] Eka-m-antaɱ nisinno kho āyasmā Kāmabhū āyasmantaɱ Ānando etad avoca:|| ||</p>

					<p class="f4">"Kin nu kho āvuso Ānanda||<br />
					cakkhu rūpānaɱ saɱyojanaɱ rūpā cakkhussa saɱyojanaɱ?</p>

					<p class="f4">Sotaɱ saddānaɱ saɱyojanaɱ||<br />
					saddā sotassa saɱyojanaɱ?</p>

					<p class="f4">Ghānaɱ gandhānaɱ saɱyojanaɱ||<br />
					gandhā ghānassa saɱyojanaɱ?</p>

					<p class="f4">Jivhā rasānaɱ saɱyojanaɱ||<br />
					rasā jivhāya saɱyojanaɱ?</p>

					<p class="f4">Kāyo phoṭṭhabbānaɱ saɱyojanaɱ||<br />
					phoṭṭhabbā kāyassa saɱyojanaɱ?</p>

					<p class="f4">Mano dhammānaɱ saɱyojanaɱ||<br />
					dhammā manassa saɱyojanan" ti?|| ||</p>

					<p class="ctr c">&#9632;</p>

					<p class="f4">[4] "Na kho āvuso Kāmabhū,||<br />
					cakkhu rūpānaɱ saɱyojanaɱ,||<br />
					na rūpā cakkhussa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Sota saddānaɱ saɱyojanaɱ,||<br />
					na saddā sotassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Ghāna ghandhānaɱ saɱyojanaɱ,||<br />
					na gandhā ghānassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Jivhā rasānaɱ saɱyojanaɱ,||<br />
					na rasā jivhāya saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Kāyo phoṭṭhabbānaɱ saɱyojanaɱ,||<br />
					na phoṭṭhabbā kāyassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Mano dhammānaɱ saɱyojanaɱ,||<br />
					na dhammā manassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><a id="pg166"><span class="f2 g"><b>[166]</b></span></a> [5] Seyyathā pi āvuso kāḷo ca balivaddo||<br />
					odāto ca balivaddo||<br />
					ekena dāmena vā||<br />
					yottena vā saɱyuttāassu.|| ||</p>

					<p class="f4">Yo nu kho evaɱ vadeyya:||<br />
					kāḷo balivaddo odātassa balivaddassa saɱyojanaɱ,||<br />
					odāto balivaddo kāḷassa balivaddassa saɱyojanan ti||<br />
					sammā nu kho so vadamāno vadeyyā" ti?|| ||</p>

					<p class="f4">"No h'etaɱ āvuso."|| ||</p>

					<p class="f4">"Na kho āvuso kāḷo balivaddo||<br />
					odātassa balivaddassa saɱyojanaɱ,||<br />
					na pi odāto balivaddo kāḷassa||<br />
					balivaddassa saɱyojanaɱ,||<br />
					yena ca kho te ekena dāmena vā||<br />
					yottena vā saɱyuttā,||<br />
					taɱ tattha saɱyojanaɱ.|| ||</p>

					<p class="f4">Evam eva kho āvuso na cakkhu rūpānaɱ saɱyojanaɱ,||<br />
					na rūpā cakkhussa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na sotaɱ saddānaɱ saɱyojanaɱ,||<br />
					na saddā sotassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na ghānaɱ gandhānaɱ saɱyojanaɱ,||<br />
					na gandhā ghānassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na jivhā rasānaɱ saɱyojanaɱ,||<br />
					na rasā jivhāya saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na kayo phoṭṭhabbānaɱ saɱyojanaɱ,||<br />
					na phoṭṭhabbā kāyassa saɱyojanaɱ.|| ||</p>

					<p class="f4">Yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na mano dhammānaɱ saɱyojanaɱ,||<br />
					na dhammā manassa saɱyojanaɱ.|| ||</p>

					<p class="f4">Yaṇ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">[6] Cakkhuɱ vā āvuso rūpānaɱ saɱyojanaɱ abhavissa,||<br />
					rūpā vā cakkhussa saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na cakkhu rūpānaɱ saɱyojanaɱ||<br />
					na rūpā cakkhussa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p class="ctr c">&#9632;</p>

					<p class="f4">Sotaɱ vā āvuso saddānaɱ saɱyojanaɱ abhavissa,||<br />
					saddā vā sotassa saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na sota saddānaɱ saɱyojanaɱ||<br />
					na saddā sotassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p class="ctr c">&#9632;</p>

					<p class="f4">Ghānaɱ vā āvuso gandhānaɱ saɱyojanaɱ abhavissa,||<br />
					gandhā vā ghānassa saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na ghānaɱ gandhānaɱ saɱyojanaɱ||<br />
					na gandhā ghānassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p class="ctr c">&#9632;</p>

					<p class="f4">Jivhā vā āvuso rasānaɱ saɱyojanaɱ abhavissa,||<br />
					rasā vā jivhāya saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na jivhā rasānaɱ saɱyojanaɱ||<br />
					na rasā jivhāya saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p class="ctr c">&#9632;</p>

					<p class="f4">Kāyo vā āvuso phoṭṭhabbānaɱ saɱyojanaɱ abhavissa,||<br />
					phoṭṭhabbā vā kāyassa saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na kāyo phoṭṭhabbānaɱ saɱyojanaɱ||<br />
					na phoṭṭhabbā kāyassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p class="ctr c">&#9632;</p>

					<p class="f4">Mano vā āvuso dhammānaɱ saɱyojanaɱ abhavissa,||<br />
					dhammā vā manassa saɱyojanaɱ,||<br />
					na idaɱ brahma-cariy-a-vāso paññāyetha sammā dukkha-k-khayāya.|| ||</p>

					<p class="f4">Yasmā ca kho āvuso||<br />
					na mano dhammānaɱ saɱyojanaɱ||<br />
					na dhammā manassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ,||<br />
					tasmā brahma-cariy-a-vāso paññāyati sammā dukkhayāya.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">[7] Iminā petaɱ āvuso pariyāyena veditabbaɱ:||<br />
					yathā na cakkhu rūpānaɱ saɱyojanaɱ,||<br />
					na rūpā cakkhussa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na sota saddānaɱ saɱyojanaɱ,||<br />
					na saddā sotassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na ghāna gandhānaɱ saɱyojanaɱ,||<br />
					na gandhā ghānassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na jivhā rasānaɱ saɱyojanaɱ,||<br />
					na rasā jivhāya saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na kāyo phoṭṭhabbānaɱ saɱyojanaɱ,||<br />
					na phoṭṭhabbā kāyassa,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na mano dhammānaɱ saɱyojanaɱ,||<br />
					na dhammā manassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">[8] Saṅvijjati kho āvuso Bhagavato cakkhu,||<br />
					passati Bhagavā cakkhunā rūpaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p class="f4">Saṅvijjati kho āvuso Bhagavato sota,||<br />
					passati Bhagavā sotena saddaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p class="f4">Saṅvijjati kho āvuso Bhagavato ghāna,||<br />
					passati Bhagavā ghānena gandhaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p class="f4">Saṅvijjati kho āvuso Bhagavato jivhā,||<br />
					sāyati Bhagavā jivhāya rasaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p class="f4">Saṅvijjati kho āvuso Bhagavato kāyo,||<br />
					sāyati Bhagavā kāyo phoṭṭhabbānaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p class="f4">Saṅvijjati kho āvuso Bhagavato mano,||<br />
					jānāti Bhagavā manasā dhammaɱ,||<br />
					chanda-rāgo Bhagavato n'atthi,||<br />
					su-vimutta-citto Bhagavā.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">[9] Iminā kho etaɱ āvuso pariyāyena veditabbaɱ:||<br />
					yathā na cakkhu rūpānaɱ saɱyojanaɱ,||<br />
					na rūpā cakkhussa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na sota saddānaɱ saɱyojanaɱ,||<br />
					na saddā sotassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na ghāna gandhānaɱ saɱyojanaɱ,||<br />
					na gandhā ghānassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na jivhā rasānaɱ saɱyojanaɱ,||<br />
					na rasā jivhāya saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na kāyo phoṭṭhabbānaɱ saɱyojanaɱ,||<br />
					na phoṭṭhabbā kāyassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanaɱ.|| ||</p>

					<p class="f4">Na mano dhammānaɱ saɱyojanaɱ,||<br />
					na dhammā manassa saɱyojanaɱ,||<br />
					yañ ca tattha tad ubhayaɱ paṭicca uppajjati chanda-rāgo||<br />
					taɱ tattha saɱyojanan" ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
