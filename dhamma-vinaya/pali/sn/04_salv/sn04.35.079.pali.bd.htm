<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 79. A bhikkhu asks if there might be just one thing which if let go will result in blindness disappearing and vision arising. He is told that there is." />
<title>SN 4 35 079: Pathama Avijja Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Dutiya<br />
					3. Gilāna Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p79">Sutta 79</a></h4>

					<h1>Pathama Avijjā Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.079.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.079-080.bodh.wp.htm#s79">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho aññataro bhikkhu yena bhagavā tenupasaŋkami.|| ||</p>

					<p class="f4">Upasan-kamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">"Atthi nu kho bhante, eko dhammo yassa pahāṇā bhikkhuno||<br />
					avijjā pahīyati||<br />
					vijjā uppajjatī" ti?|| ||</p>

					<p class="f4">"Atthi kho bhikkhu eko dhammo yassa pahāṇā bhikkhuno||<br />
					avijjā pahīyati||<br />
					vijjā uppajjatī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Katamo pana bhante, eko dhammo yassa pahāṇā bhikkhuno||<br />
					avijjā pahīyati||<br />
					vijjā uppajjatī" ti?|| ||</p>

					<p class="f4"><a id="pg50"><span class="f2 g"><b>[50]</b></span></a> "Avijjā kho bhikkhu eko dhammo yassa pahāṇā bhikkhuno||<br />
					avijjā pahīyati||<br />
					vijjā uppajjatī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Katham pana bhante, jānato||<br />
					katham passato bhikkhuno||<br />
					avijjā pahīyati||<br />
					vijjā uppajjatī" ti?|| ||</p>

					<p class="f4">"Cakkhuɱ kho bhikkhu aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Rūpe aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Cakkhu-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Cakkhu-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ cakkhu-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="ctr c">&#9632;</p>

					<p class="f4">Sotaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Saddo aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Sota-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Sota-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ sota-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="ctr c">&#9632;</p>

					<p class="f4">Ghānaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Gandho aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Ghāna-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Ghāna-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ ghāna-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="ctr c">&#9632;</p>

					<p class="f4">Jivhaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Rase aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Jivhā-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Jivhā-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ jivhā-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="ctr c">&#9632;</p>

					<p class="f4">Kāyaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Phoṭṭhabbe aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Kāya-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Kāya-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ kāya-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="ctr c">&#9632;</p>

					<p class="f4">Manaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Dhamme aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Mano-viññāṇaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Mano-samphassaɱ aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Yam p'idaɱ mano-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccato jānato passato bhikkhuno||<br />
					avijjā pahīyati,||<br />
					vijjā uppajjati.|| ||</p>

					<p class="f4">Evaɱ kho bhikkhu jānato evaɱ passato bhikkhuno avijjā pahīyati, vijjā uppajjatī." ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>