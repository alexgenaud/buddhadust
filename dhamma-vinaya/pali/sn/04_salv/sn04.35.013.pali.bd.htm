<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 13. The Buddha describes the reasoning that went on in his mind concerning the personal six senses that lead to his enlightenment." />
<title>SN 4 35 013: Sambodha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; I: Mūla-Paññāsa<br />
					2. Yamaka Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p13">Sutta 13</a></h4>

					<h1>Sambodha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg6"><span class="f2 g"><b>[6]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.013.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.013-014.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Tatra kho Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuṃ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Pubbe me bhikkhave sambodhā anabhi-sambuddhassa <a id="pg7"><span class="f2 g"><b>[7]</b></span></a>       bodhisattass eva sato etad ahosi:|| ||</p>

					<p class="f4">'Ko nu kho cakkhussa assādo,||<br />
					ko ādīnavo,||<br />
					kiṃ nissaraṇaṃ?|| ||</p>

					<p class="f4">Ko sotassa assādo,||<br />
					ko ādīnavo,||<br />
					kiṃ nissaraṇaṃ?|| ||</p>

					<p class="f4">Ko ghānassa assādo,||<br />
					ko ādīnavo,||<br />
					kiṃ nissaraṇaṃ?|| ||</p>

					<p class="f4">Ko jivhāya assādo,||<br />
					ko ādīnavo,||<br />
					kiṃ nissaraṇaṃ?|| ||</p>

					<p class="f4">Ko kāyassa assādo,||<br />
					ko ādīnavo,||<br />
					kiṃ nissaraṇaṃ?|| ||</p>

					<p class="f4">Ko manassa assādo,||<br />
					ko ādīnavo,||<br />
					kiṃ nissaraṇaṃ?'|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Tassa mayhaṃ bhikkhave etad ahosi:|| ||</p>

					<p class="f4">'Yaṃ kho cakkhuṃ paṭicca uppajjati sukhaṃ somanassaṃ||<br />
					ayaṃ cakkhussa assādo,||<br />
					yaṃ cakkhuṃ aniccaṃ dukkhaṃ vipariṇāma-dhammaṃ||<br />
					ayaṃ cakkhussa ādīnavo,||<br />
					yo cakkhusmiṃ chanda-rāga-vinayo chanda-rāga-p-pahānaṃ||<br />
					idaṃ cakkhussa nissaraṇaṃ.|| ||</p>

					<p class="f4">Yaṃ kho sotaṃ paṭicca uppajjati sukhaṃ somanassaṃ||<br />
					ayaṃ sotassa assādo,||<br />
					yaṃ sotaṃ aniccaṃ dukkhaṃ vipariṇāma-dhammaṃ||<br />
					ayaṃ sotassa ādīnavo,||<br />
					yo sotasmiṃ chanda-rāga-vinayo chanda-rāga-p-pahānaṃ||<br />
					idaṃ sotassa nissaraṇaṃ.|| ||</p>

					<p class="f4">Yaṃ kho ghānaṃ paṭicca uppajjati sukhaṃ somanassaṃ||<br />
					ayaṃ ghānassa assādo,||<br />
					yaṃ ghānaṃ aniccaṃ dukkhaṃ vipariṇāma-dhammaṃ||<br />
					ayaṃ ghānassa ādīnavo,||<br />
					yo ghānasmiṃ chanda-rāga-vinayo chanda-rāga-p-pahānaṃ||<br />
					idaṃ ghānassa nissaraṇaṃ.|| ||</p>

					<p class="f4">Yaṃ kho jivhaṃ paṭicca uppajjati sukhaṃ somanassaṃ||<br />
					ayaṃ jivhāya assādo,||<br />
					yā jivhā aniccā dukkhā vipariṇāma-dhammā||<br />
					ayaṃ jivhāya ādīnavo,||<br />
					yo jivhāya chanda-rāga-vinayo chanda-rāga-p-pahānaṃ||<br />
					idaṃ jivhāya nissaraṇaṃ.|| ||</p>

					<p class="f4">Yaṃ kho kāyaṃ paṭicca uppajjati sukhaṃ somanassaṃ||<br />
					ayaṃ kāyassa assādo,||<br />
					yo kāyo anicco dukkho vipariṇāmadhammo||<br />
					ayaṃ kāyassa ādīnavo,||<br />
					yo kāyasmiṃ chanda-rāga-vinayo chanda-rāga-p-pahānaṃ||<br />
					idaṃ kāyassa nissaraṇaṃ.|| ||</p>

					<p class="f4">Yaṃ kho manaṃ paṭicca uppajjati sukhaṃ somanassaṃ||<br />
					ayaṃ manassa assādo,||<br />
					yo mano anicco dukkho vipariṇāmadhammo||<br />
					ayaṃ manassa ādīnavo,||<br />
					yo manasmiṃ chanda-rāga-vinayo chanda-rāga-p-pahānaṃ||<br />
					idaṃ manassa nissaraṇaṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Yāva kīvañc'āhaṃ bhikkhave imesaṃ channaṃ ajjhattikānaṃ āyatanānaṃ||<br />
					evaṃ assādaṃ ca assādato ādīnavaṃ ca ādīnavato nissaraṇaṃ ca nissaraṇato yathā-bhūtaṃ nābbhaññāsiṃ,||<br />
					n'eva tāvāhaṃ bhikkhave sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva manussāya anuttaraṃ sammā-sambodhiṃ abhisambuddhoti paccaññāsiṃ. || ||</p>

					<p class="f4">Yato ca kho haṃ bhikkhave imesaṃ channaṃ ajjhattikānaṃ āyatanānaṃ||<br />
					evaṃ assādaṃ ca assādato ādīnavaṃ ca ādīnavato nissaraṇaṃ ca nissaraṇato yathā-bhūtaṃ abbhaññāsiṃ,<br />
					ath'āhaṃ bhikkhave sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva manussāya anuttaraṃ sammā-sambodhiṃ abhisambuddhoti paccaññāsiṃ.|| ||</p>

					<p class="f4"><a id="pg8"><span class="f2 g"><b>[8]</b></span></a> Ñāṇaṃ ca pana me dassanaṃ udapādi.|| ||</p>

					<p class="f4">'Akuppā me ceto-vimutti||<br />
					ayam antimā jāti,||<br />
					n'atthi-dāni puna-b-bhavo' ti" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>