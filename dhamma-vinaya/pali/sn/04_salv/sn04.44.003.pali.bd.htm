<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §44: Avyakata-samyutta, Sutta 3. The Venerable Sāriputta explains to the Venerable Kotthika that the reason the Buddhas has not made asertions concerning the existence of one who has attained the goal is because any such assertion would limit such a one to existence relative to form, sense experience, perception, own-making and consciousness and that such a one cannot be described by such limited ideas." />
<title>SN 4 44 3: Upagata Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikaya<br />
					IV. Saḷāyatana Vagga<br />
					44. Avyākata Saɱyutta</h4>

					<h4 class="ctr"><a href="../../../../backmatter/indexes/sutta/sn/04_salv/idx_44_avyakatasamyutta.htm#p3">Sutta 3</a></h4>

					<h1>Sāriputta-Koṭṭhika (or Pagata, or Upagata) Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg384"><span class="f2 g"><b>[384]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.44.003.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.44.003.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.44.003.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Sāriputto āyasmā ca Mahā Koṭṭhito Bārāṇasiyaɱ viharanti Isipatane Migadāye.|| ||</p>

					<p class="f4">Atha kho āyasmā Mahā Koṭṭhito sāyaṇha-samayaɱ paṭisallāṇā vuṭṭhito yen'āyasmā Sāriputto ten'upasankami,||<br />
					upasankamitvā āyasmatā Sāriputtena saddhiɱ sammodi,||<br />
					sammodanīyaɱ kathaɱ sāraṇīyaɱ vīti-sāretvā eka-m-antaɱ nisīdi,||<br />
					eka-m-antaɱ nisinno kho āyasmā Mahā Koṭṭhito āyasmantaɱ Sāriputtaɱ etad avoca:|| ||</p>

					<p class="f4">"Kin nu kho āvuso Sāriputta:|| ||</p>

					<p class="f4">Hoti, Tathāgato param maraṇā" ti?|| ||</p>

					<p class="f4">"Avyākataɱ kho etaɱ āvuso, Bhagavatā:|| ||</p>

					<p class="f4">'hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiɱ pan'āvuso:|| ||</p>

					<p class="f4">Na hoti Tathāgato param maraṇā" ti?|| ||</p>

					<p class="f4"><a id="pg385"><span class="f2 g"><b>[385]</b></span></a> "Etam pi kho āvuso, avyākataɱ Bhagavatā:|| ||</p>

					<p class="f4">'Na hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kin nu kho āvuso:|| ||</p>

					<p class="f4">Hoti ca na ca hoti Tathāgato param maraṇā" ti?|| ||</p>

					<p class="f4">"Etam pi kho āvuso, avyākataɱ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā'" ti.|| ||</p>

					<p class="ctr c">&#9632;</p>

					<p class="f4">"Kiɱ pan'āvuso:|| ||</p>

					<p class="f4">N'eva hoti na na hoti Tathāgato param maraṇā" ti"?|| ||</p>

					<p class="f4">"Etam pi kho āvuso, avyākataɱ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā'" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Kin nu kho āvuso:|| ||</p>

					<p class="f4">'Hoti Tathāgato param maraṇā' ti,|| ||</p>

					<p class="f4">iti puṭṭho samāno avyākataɱ kho āvuso, etaɱ Bhagavatā:|| ||</p>

					<p class="f4">'Hoti Tathāgato param maraṇā' ti vadesi.|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'Na hoti Tathāgato param maraṇā' ti?|| ||</p>

					<p class="f4">iti puṭṭho samāno avyākataɱ kho āvuso etaɱ, Bhagavatā:|| ||</p>

					<p class="f4">'Na hoti Tathāgato param maraṇā' ti vadesi..|| ||</p>

					<p class="f4">Kin nu kho āvuso:|| ||</p>

					<p class="f4">'Hoti ca na ca hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataɱ Bhagavatā:|| ||</p>

					<p class="f4">'Hoti ca na ca hoti Tathāgato param maraṇā' ti vadesi,|| ||</p>

					<p class="ctr c">&#9632;</p>

					<p class="f4">Kin nu kho āvuso:|| ||</p>

					<p class="f4">'N'eva hoti na na hoti Tathāgato param maraṇā' ti|| ||</p>

					<p class="f4">iti puṭṭho samāno etampi kho āvuso, avyākataɱ Bhagavatā:|| ||</p>

					<p class="f4">'N'eva hoti na na hoti Tathāgato param maraṇā' ti vadesi,|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kin nu kho āvuso hetu||<br />
					ko paccayo||<br />
					yena taɱ avyākataɱ Bhagavatā" ti?|| ||</p>

					<p class="f4">'Hoti Tathāgato param maraṇā' ti kho āvuso,||<br />
					rūpa-gatame taɱ,||<br />
					'na hoti Tathāgato param maraṇā' ti||<br />
					rūpa-gatame taɱ,||<br />
					'hoti ca na ca hoti Tathāgato param maraṇā' ti||<br />
					rūpa-gatame taɱ,||<br />
					'n'eva hoti na na hoti Tathāgato param maraṇā' ti||<br />
					rūpa-gatame taɱ.|| ||</p>

					<p class="f4">'Hoti Tathāgato param maraṇā' ti kho āvuso,||<br />
					vedanā-gatame taɱ,||<br />
					'na hoti Tathāgato param maraṇā' ti||<br />
					vedanā-gatame taɱ,||<br />
					'hoti ca na ca hoti Tathāgato param maraṇā' ti||<br />
					vedanā-gatame taɱ,||<br />
					'n'eva hoti na na hoti Tathāgato param maraṇā' ti||<br />
					vedanā-gatame taɱ.|| ||</p>

					<p class="f4">Hoti Tathāgato param maraṇā' ti kho āvuso, saññā-gatame taɱ,||<br />
					'na hoti Tathāgato param maraṇā' ti||<br />
					saññā-gatame taɱ,||<br />
					'hoti ca na ca hoti Tathāgato param maraṇā' ti||<br />
					saññā-gatame taɱ,||<br />
					'n'eva hoti na na hoti Tathāgato param maraṇā' ti||<br />
					saññā-gatame taɱ.|| ||</p>

					<p class="f4">Hoti Tathāgato param maraṇā' ti kho āvuso, sankhāra-gatame taɱ,||<br />
					<a id="pg386"><span class="f2 g"><b>[386]</b></span></a> 'na hoti Tathāgato param maraṇā' ti||<br />
					sankhāra-gatame taɱ,||<br />
					'hoti ca na ca hoti Tathāgato param maraṇā' ti||<br />
					sankhāra-gatame taɱ,||<br />
					'n'eva hoti na na hoti Tathāgato param maraṇā' ti||<br />
					sankhāra-gatame taɱ.|| ||</p>

					<p class="f4">Hoti Tathāgato param maraṇā' ti kho āvuso, viññāṇa-gatame taɱ,||<br />
					'na hoti Tathāgato param maraṇā' ti||<br />
					viññāṇa-gatame taɱ,||<br />
					'hoti ca na ca hoti Tathāgato param maraṇā' ti||<br />
					viññāṇa-gatame taɱ,||<br />
					'n'eva hoti na na hoti Tathāgato param maraṇā' ti||<br />
					viññāṇa-gatame taɱ.|| ||</p>

					<p class="f4">Ayaɱ kho āvuso, hetu ayaɱ paccayo yena taɱ avyākataɱ Bhagavatā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
