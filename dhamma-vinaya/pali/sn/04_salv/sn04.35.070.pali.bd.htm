<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 70. The venerable Upavana inquires about the description of the Dhamma as being within view, timeless, come-see-able, leading-on, individually to be experienced by the cognizant." />
<title>SN 4 35 070: Upavāṇa Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; II: Paññāsaka Dutiya<br />
					2. Migajāla Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p70">Sutta 70</a></h4>

					<h1>Upavāṇa Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg41"><span class="f2 g"><b>[41]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.070.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.070.bodh.wp.htm#p1">bodh</a>]</span> Atha kho āyasmā Upavāṇo yena Bhagavā ten'upasaṇkami.|| ||</p>

					<p class="f4">Upasan-kamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Upavāṇo Bhagavantaṃ etad avoca:|| ||</p>

					<p class="f4">"'Sandiṭṭhiko Dhammo!|| ||</p>

					<p class="f4">Sandiṭṭhiko Dhammo' ti||<br />
					bhante vuccati.|| ||</p>

					<p class="f4">Kittāvatā nu kho bhante sandiṭṭhiko dhammo hoti,||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī" ti?|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Idha pana Upavāṇa bhikkhu cakkhunā rūpaṃ disvā rūpa-paṭisaṃvedī ca hoti||<br />
					rūpa-rāga-paṭisaṃvedī ca.|| ||</p>

					<p class="f4">Santañ ca ajjhattaṃ rūpesu rāgaṃ:|| ||</p>

					<p class="f4">'Atthi me ajjhattaṃ rūpesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu cakkhunā rūpaṃ disvā rūpa-paṭisaṃvedī ca hoti,||<br />
					rūpa-rāga-paṭisaṃvedīca||<br />
					santañ ca ajjhattaṃ rūpesu rāgaṃ||<br />
					'Atthi me ajjhattaṃ rūpesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4"><a id="pg42"><span class="f2 g"><b>[42]</b></span></a> Puna ca paraṃ Upavāṇa bhikkhu sotena saddaṃ sutvā sadda-paṭisaṃvedī ca hoti||<br />
					sadda-rāga-paṭisaṃvedī ca.|| ||</p>

					<p class="f4">Santañ ca ajjhattaṃ saddesu rāgaṃ:|| ||</p>

					<p class="f4">'Atthi me ajjhattaṃ saddesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu sotena saddaṃ sutvā sadda-paṭisaṃvedī ca hoti,||<br />
					sadda-rāga-paṭisaṃvedī ca||<br />
					santañ ca ajjhattaṃ saddesu rāgaṃ||<br />
					'Atthi me ajjhattaṃ saddesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu ghānena gandhaṃ ghāyitvā gandha-paṭisaṃvedī ca hoti||<br />
					gandha-rāga-paṭisaṃvedī ca.|| ||</p>

					<p class="f4">Santañ ca ajjhattaṃ gandhesu rāgaṃ:|| ||</p>

					<p class="f4">'Atthi me ajjhattaṃ gandhesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu ghānena gandhaṃ ghāyitvā gandha-paṭisaṃvedī ca hoti,||<br />
					gandha-rāga-paṭisaṃvedī ca||<br />
					santañ ca ajjhattaṃ gandhesu rāgaṃ||<br />
					'Atthi me ajjhattaṃ gandhesu rāgoti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu jivhāya rasaṃ sāyitvā rasa-paṭisaṃvedī ca hoti||<br />
					rasa-rāga-paṭisaṃvedī ca.|| ||</p>

					<p class="f4">Santañ ca ajjhattaṃ rasesu rāgaṃ:|| ||</p>

					<p class="f4">'Atthi me ajjhattaṃ rasesu rāgoti pajānāti.|| ||</p>

					<p class="f4">Yantaṃ Upavāṇa bhikkhu jivhāya rasaṃ sāyitvā rasa-paṭisaṃvedī ca hoti,||<br />
					rasa-rāga-paṭisaṃvedī ca||<br />
					santañ ca ajjhattaṃ rasesu rāgaṃ:||<br />
					'Atthi me ajjhattaṃ rasesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu kāyena phoṭṭhabbaṃ phusitvā phoṭṭhabba-paṭisaṃvedī ca hoti||<br />
					phoṭṭhabba-rāga-paṭisaṃvedī ca.|| ||</p>

					<p class="f4">Santañ ca ajjhattaṃ phoṭṭhabbesu rāgaṃ:|| ||</p>

					<p class="f4">'Atthi me ajjhattaṃ phoṭṭhabbesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu kāyena phoṭṭhabbaṃ phusitvā phoṭṭhabba-paṭisaṃvedī ca hoti,||<br />
					phoṭṭhabba-rāga-paṭisaṃvedī ca,||<br />
					santañ ca ajjhattaṃ rasesu rāgaṃ:||<br />
					'Atthi me ajjhattaṃ rasesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu manasā dhammaṃ viññāya dhamma-paṭisaṃvedī ca hoti||<br />
					dhamma-rāga-paṭisaṃvedī ca.|| ||</p>

					<p class="f4">Santañ ca ajjhattaṃ dhammesu rāgaṃ:|| ||</p>

					<p class="f4">'Atthi me ajjhattaṃ dhammesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu manasā dhammaṃ viññāya dhamma-paṭisaṃvedī ca hoti,||<br />
					dhamma-rāga-paṭisaṃvedī ca,||<br />
					santañ ca ajjhattaṃ dhammesu rāgaṃ||<br />
					'Atthi me ajjhattaṃ dhammesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Idha pana Upavāṇa bhikkhu cakkhunā rūpaṃ disvā rūpa-paṭisaṃvedī hi kho hoti||<br />
					no ca rūpa-rāga-paṭisaṃvedī.|| ||</p>

					<p class="f4">Asantañ ca ajjhattaṃ rūpesu rāgaṃ:|| ||</p>

					<p class="f4">'N'atthi me ajjhattaṃ rūpesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu cakkhunā rūpaṃ disvā rūpa-paṭisaṃvedī hi kho hoti,||<br />
					no ca rūpa-rāga-paṭisaṃvedī||<br />
					asantañ ca ajjhattaṃ rūpesu rāgaṃ||<br />
					'N'atthi me ajjhattaṃ rūpesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu sotena saddaṃ sutvā sadda-paṭisaṃvedī hi kho hoti||<br />
					no ca sadda-rāga-paṭisaṃvedī.|| ||</p>

					<p class="f4">Asantañ ca ajjhattaṃ saddesu rāgaṃ:|| ||</p>

					<p class="f4">'N'atthi me ajjhattaṃ saddesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu sotena saddaṃ sutvā saddapaṭisaṃvedī hi kho hoti||<br />
					no ca saddarāgapaṭisaṃvedī,||<br />
					asantañ ca ajjhattaṃ saddesu rāgaṃ||<br />
					'N'atthi me ajjhattaṃ saddesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu ghānena gandhaṃ ghāyitvā gandha-paṭisaṃvedī hi kho hoti||<br />
					no ca gandha-rāga-paṭisaṃvedī.|| ||</p>

					<p class="f4">Asantañ ca ajjhattaṃ gandhesu rāgaṃ:|| ||</p>

					<p class="f4">'N'atthi me ajjhattaṃ gandhesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu ghānena gandhaṃ ghāyitvā gandha-paṭisaṃvedī hi kho hoti||<br />
					no ca gandha-rāga-paṭisaṃvedī,||<br />
					asantañ ca ajjhattaṃ gandhesu rāgaṃ||<br />
					'N'atthi me ajjhattaṃ gandhesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu jivhāya rasaṃ sāyitvā rasa-paṭisaṃvedī hi kho hoti||<br />
					no ca rasa-rāga-paṭisaṃvedī.|| ||</p>

					<p class="f4">Asantañ ca ajjhattaṃ rasesu rāgaṃ:|| ||</p>

					<p class="f4">'N'atthi me ajjhattaṃ rasesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu jivhāya rasaṃ sāyitvā rasa-paṭisaṃvedī hi kho hoti||<br />
					no ca rasa-rāga-paṭisaṃvedī,||<br />
					asantañ ca ajjhattaṃ rasesu rāgaṃ||<br />
					'N'atthi me ajjhattaṃ rasesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4">Puna ca paraṃ Upavāṇa bhikkhu kāyena phoṭṭhabbaṃ phusitvā phoṭṭhabba-paṭisaṃvedī hi kho hoti||<br />
					no ca phoṭṭhabba-rāga-paṭisaṃvedī.|| ||</p>

					<p class="f4">Asantañ ca ajjhattaṃ phoṭṭhabbesu rāgaṃ:|| ||</p>

					<p class="f4">'N'atthi me ajjhattaṃ phoṭṭhabbesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu kāyena phoṭṭhabbaṃ phusitvā phoṭṭhabba-paṭisaṃvedī hi kho hoti||<br />
					no ca phoṭṭhabba-rāga-paṭisaṃvedī,||<br />
					asantañ ca ajjhattaṃ rasesu rāgaṃ||<br />
					'N'atthi me ajjhattaṃ rasesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi.|| ||</p>

					<p class="ctr c">&#9632;</p>

					<p class="f4"><a id="pg43"><span class="f2 g"><b>[43]</b></span></a> Puna ca paraṃ Upavāṇa bhikkhu manasā dhammaṃ viññāya dhamma-paṭisaṃvedī hi kho hoti||<br />
					no ca dhamma-rāga-paṭisaṃvedī.|| ||</p>

					<p class="f4">Asantañ ca ajjhattaṃ dhammesu rāgaṃ:|| ||</p>

					<p class="f4">'N'atthi me ajjhattaṃ dhammesu rāgo' ti pajānāti.|| ||</p>

					<p class="f4">Yantaṃ Upavāṇa bhikkhu manasā dhammaṃ viññāya dhamma-paṭisaṃvedī hi kho hoti||<br />
					no ca dhamma-rāga-paṭisaṃvedī,||<br />
					asantatañ ca ajjhattaṃ dhammesu rāgaṃ||<br />
					'N'atthi me ajjhattaṃ dhammesu rāgo' ti pajānāti,||<br />
					evam pi kho Upavāṇa sandiṭṭhiko dhammo hoti||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhi" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>