<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 123. The Buddha teaches the bhikkhus the distinction between that which supports rebirth and that which is the act of supporting." />
<title>SN 4 35 123: Upadana Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Tatiya<br />
					2. Lokakāma-guṇa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p123">Sutta 123</a></h4>

					<h1>Upādāna Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.123.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tatra kho bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">Upādāniye ca bhikkhave dhamme desissāmi||<br />
					upādānañ ca.|| ||</p>

					<p class="f4">Taɱ suṇātha.|| ||</p>

					<p class="f4">Katame ca bhikkhave, upādāniyā dhammā?|| ||</p>

					<p class="f4">Katamañ ca upādānaɱ?|| ||</p>

					<p class="f4">Santi bhikkhave cakkhu-viññeyyā rūpā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan.|| ||</p>

					<p class="ctr c">&#9632;</p>

					<p class="f4">Santi bhikkhave sota-viññeyyā saddā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan.|| ||</p>

					<p class="ctr c">&#9632;</p>

					<p class="f4">Santi bhikkhave ghāna-viññeyyā gandhā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan.|| ||</p>

					<p class="ctr c">&#9632;</p>

					<p class="f4">Santi bhikkhave jivhā-viññeyyā rasā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan.|| ||</p>

					<p class="ctr c">&#9632;</p>

					<p class="f4">Santi bhikkhave kāya-viññeyyā phoṭṭhabbā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan.|| ||</p>

					<p class="ctr c">&#9632;</p>

					<p class="f4">Santi bhikkhave mano-viññeyyā dhammā||<br />
					iṭṭhā||<br />
					kantā||<br />
					manāpā||<br />
					piya-rūpā||<br />
					kām'ūpasaɱ-hitā||<br />
					rajanīyā.|| ||</p>

					<p class="f4">Ime vuccanti bhikkhave, upādāniyā dhammā.|| ||</p>

					<p class="f4">Yo tattha chanda-rāgo taɱ tattha upādānan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>