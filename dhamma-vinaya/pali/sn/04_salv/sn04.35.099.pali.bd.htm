<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 99. The Buddha urges the Bhikkhus to develop serenity (samadhi) in order to see things as they are." />
<title>SN 4 35.99: Samadhi Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Dutiya<br />
					5. Saḷa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p99">Sutta 99</a></h4>

					<h1>Samādhi Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg80"><span class="f2 g"><b>[80]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.099.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.35.099.than.ati.htm#p1">than</a>][<a href="../../../../dhamma-vinaya/wp/sn/04_salv/sn04.35.099.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Tatra kho bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Samādhiɱ bhikkhave bhāvetha;||<br />
					samāhito bhikkhave bhikkhu yathā-bhūtaɱ pajānāti.|| ||</p>

					<p class="f4">Kiñca yathā-bhūtaɱ pajānāti?|| ||</p>

					<p class="f4">'Cakkhuɱ aniccan' ti yathā-bhūtaɱ pajānāti.|| ||</p>

					<p class="f4">'Rūpā aniccā' ti yathā-bhūtaɱ pajānāti.|| ||</p>

					<p class="f4">'Cakkhu-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Cakkhu-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ cakkhu-samphassa-paccayā uppajjati vedayitaɱ||<br />
					sukhaɱ vā||<br />
					dukkhaɱ vā||<br />
					adukkha-m-asukhaɱ vā||<br />
					tam pi aniccan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">'Sotaɱ aniccan' ti yathā-bhūtaɱ pajānāti.|| ||</p>

					<p class="f4">'Saddā aniccā' ti yathā-bhūtaɱ pajānāti.|| ||</p>

					<p class="f4">'Sota-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Sota-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ sota-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tam pi aniccan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">'Ghānaɱ aniccan' ti yathā-bhūtaɱ pajānāti.|| ||</p>

					<p class="f4">'Gandhā aniccā' ti yathā-bhūtaɱ pajānāti.|| ||</p>

					<p class="f4">'Ghāna-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Ghāna-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ ghāna-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tam pi aniccan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">'Jivhā aniccā' ti yathā-bhūtaɱ pajānāti.|| ||</p>

					<p class="f4">'Rasā aniccā' ti yathā-bhūtaɱ pajānāti.|| ||</p>

					<p class="f4">'Jivhā-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Jivhā-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ jivhā-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tam pi aniccan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">'Kāyo anicco' ti yathā-bhūtaɱ pajānāti.|| ||</p>

					<p class="f4">'Phoṭṭhabbā aniccā' ti yathā-bhūtaɱ pajānāti.|| ||</p>

					<p class="f4">'Kāya-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Kāya-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ kāya-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tam pi aniccan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">'Mano anicco' ti yathā-bhūtaɱ pajānāti.|| ||</p>

					<p class="f4">'Dhammā aniccā' ti yathā-bhūtaɱ pajānāti.|| ||</p>

					<p class="f4">'Mano-viññāṇaɱ aniccan' ti yathā-bhūtaɱ pajānāti.|| ||</p>

					<p class="f4">'Mano-samphasso anicco' ti yathā-bhūtaɱ pajānāti.|| ||</p>

					<p class="f4">'Yam pidaɱ mano-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā tam pi aniccan' ti yathā-bhūtaɱ pajānāti.|| ||</p>

					<p class="f4">Samādhiɱ bhikkhave bhāvetha,samāhito bhikkhave bhikkhu yathā-bhūtaɱ pajānātī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
