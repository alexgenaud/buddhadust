<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 4: Salayatana Vagga; Book 41, Sutta 3. The novice Isidatta answers Citta's question on the origins and ending of various view-theories when the elder bhikkhus are unable to do so." />
<title>SN 4 41 3: Dutiya Isidatta Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					4. Saḷāyatana Vagga<br />
					41. Citta Saɱyutta</h4>

					<h4 class="ctr"><a href="../../../../backmatter/indexes/sutta/sn/04_salv/idx_41_cittasamyutta.htm#p3">Sutta 3</a></h4>

					<h1>Dutiya Isidatta Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg285"><span class="f2 g"><b>[285]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.41.003.wood.pts.htm#p1">pts</a>][<a href="../../../../dhamma-vinaya/ati/sn/04_salv/sn04.41.003.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ sambahulā therā bhikkhu Macchikāsaṇḍe viharanti Ambāṭakavane.|| ||</p>

					<p class="f4">Atha kho Citto gahapati yena therā bhikkhu ten'upasaṅkami|| ||</p>

					<p class="f4">Upasaṅkamitvā there bhikkhu abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Citto gahapati||<br />
					there bhikkhū etad avoca:|| ||</p>

					<p class="f4">"Adhivāsentu me bhante therā svātanāya bhattan" ti.|| ||</p>

					<p class="f4">Adhivāsesuɱ ca kho therā bhikkhu tuṇhī-bhāvena.|| ||</p>

					<p class="f4">Atha kho Citto gahapati therānaɱ bhikkhūnaɱ adhivāsanaɱ viditvā uṭṭhāy āsanā there bhikkhū abhivādetvā padakkhiṇaɱ katvā pakkāmi.|| ||</p>

					<p class="f4">Atha kho therā bhikkhu tassā rattiyā accayena pubbanha-samayaɱ nivāsetvā patta-cīvaram ādāya yena Cittassa gahapatino nivesanaɱ ten'upasaṅkamiɱsu.|| ||</p>

					<p class="f4">Upasaṅkamitvā paññatte āsane nisīdiɱsu.|| ||</p>

					<p class="f4"><a id="pg286"><span class="f2 g"><b>[286]</b></span></a> Atha kho Citto gahapati yena therā bhakkhū ten'upasaṅkami.|| ||</p>

					<p class="f4">Upasaṅkamitvā there bhikkhū abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Citto gahapati āyasmantaɱ theraɱ etad avoca:|| ||</p>

					<p class="f4">"Yā imā bhante thera aneka-vihitā diṭṭhiyo loke uppajjanti:|| ||</p>

					<p class="f4">'Sassato loko' ti, vā,||<br />
					'asassato loko' ti, vā,||<br />
					'antavā loko' ti, vā||<br />
					'anantavā loko' ti, vā,||<br />
					'taɱ jīvaɱ taɱ sarīran' ti, vā,||<br />
					'aññaɱ jīvaɱ aññaɱ sarīran' ti, vā,||<br />
					'hoti Tathāgato param maraṇā' ti, vā,||<br />
					'na hoti Tathāgato param maraṇā' ti, vā,||<br />
					'hoti ca na ca hoti Tathāgato param maraṇā' ti, vā,||<br />
					'n'eva hoti na na hoti Tathāgato param maraṇā' ti, vā,||<br />
					yāni cimāni dvāsaṭṭhi diṭṭhi-gatāni Brahmajāle bhaṇitāni.|| ||</p>

					<p class="f4">Imā nu kho bhante diṭṭhiyo||<br />
					kismiɱ sati honti||<br />
					kismiɱ asati na hontī" ti?|| ||</p>

					<p class="f4">Evaɱ vutte āyasmā thero tuṇhī ahosi.|| ||</p>

					<p class="ctr c">&#9632;</p>

					<p class="f4">Dutiyam pi kho Citto gahapati āyasmantaɱ theraɱ etad avoca:|| ||</p>

					<p class="f4">"Yā imā bhante thera aneka-vihitā diṭṭhiyo loke uppajjanti:|| ||</p>

					<p class="f4">'Sassato loko' ti, vā,||<br />
					'asassato loko' ti, vā,||<br />
					'antavā loko' ti, vā||<br />
					'anantavā loko' ti, vā,||<br />
					'taɱ jīvaɱ taɱ sarīran' ti, vā,||<br />
					'aññaɱ jīvaɱ aññaɱ sarīran' ti, vā,||<br />
					'hoti Tathāgato param maraṇā' ti, vā,||<br />
					'na hoti Tathāgato param maraṇā' ti, vā,||<br />
					'hoti ca na ca hoti Tathāgato param maraṇā' ti, vā,||<br />
					'n'eva hoti na na hoti Tathāgato param maraṇā' ti, vā,||<br />
					yāni cimāni dvāsaṭṭhi diṭṭhi-gatāni Brahmajāle bhaṇitāni.|| ||</p>

					<p class="f4">Imā nu kho bhante diṭṭhiyo||<br />
					kismiɱ sati honti||<br />
					kismiɱ asati na hontī" ti?|| ||</p>

					<p class="f4">Dutiyam pi kho āyasmā thero tuṇhī ahosi.|| ||</p>

					<p class="ctr c">&#9632;</p>

					<p class="f4">Tatiyam pi kho Citto gahapati āyasmantaɱ theraɱ etad avoca:|| ||</p>

					<p class="f4">"Yā imā bhante thera aneka-vihitā diṭṭhiyo loke uppajjanti:|| ||</p>

					<p class="f4">'Sassato loko' ti, vā,||<br />
					'asassato loko' ti, vā,||<br />
					'antavā loko' ti, vā||<br />
					'anantavā loko' ti, vā,||<br />
					'taɱ jīvaɱ taɱ sarīran' ti, vā,||<br />
					'aññaɱ jīvaɱ aññaɱ sarīran' ti, vā,||<br />
					'hoti Tathāgato param maraṇā' ti, vā,||<br />
					'na hoti Tathāgato param maraṇā' ti, vā,||<br />
					'hoti ca na ca hoti Tathāgato param maraṇā' ti, vā,||<br />
					'n'eva hoti na na hoti Tathāgato param maraṇā' ti, vā,||<br />
					yāni cimāni dvāsaṭṭhi diṭṭhi-gatāni Brahmajāle bhaṇitāni.|| ||</p>

					<p class="f4">Imā nu kho bhante diṭṭhiyo||<br />
					kismiɱ sati honti||<br />
					kismiɱ asati na hontī" ti?|| ||</p>

					<p class="f4">Tatiyam pi kho āyasmā thero tuṇhī ahosi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Tena kho pana samayen'āyasmā Isidatto tasmiɱ bhikkhu saṅghe sabbanavako hoti.|| ||</p>

					<p class="f4">Atha kho āyasmā Isidatto āyasmantaɱ theraɱ etad avoca:|| ||</p>

					<p class="f4">"Vyākaromahaɱ bhante thera Cittassa gahapatino etaɱ pañhan" ti?|| ||</p>

					<p class="f4">"Vyākarohi tvaɱ āvuso Isidatta Cittassa gahapatino etaɱ pañhan" ti.|| ||</p>

					<p class="f4"><a id="pg287"><span class="f2 g"><b>[287]</b></span></a> "Evaɱ hi tvaɱ gahapati pucchasi:|| ||</p>

					<p class="f4">'Yā imā bhante thera aneka-vihitā diṭṭhiyo loke uppajjanti:|| ||</p>

					<p class="f4">"Sassato loko" ti, vā,||<br />
					"asassato loko" ti, vā,||<br />
					"antavā loko" ti, vā||<br />
					"anantavā loko" ti, vā,||<br />
					"taɱ jīvaɱ taɱ sarīran" ti, vā,||<br />
					"aññaɱ jīvaɱ aññaɱ sarīran" ti, vā,||<br />
					"hoti Tathāgato param maraṇā" ti, vā,||<br />
					"na hoti Tathāgato param maraṇā" ti, vā,||<br />
					"hoti ca na ca hoti Tathāgato param maraṇā" ti, vā,||<br />
					"n'eva hoti na na hoti Tathāgato param maraṇā" ti, vā,||<br />
					yāni cimāni dvāsaṭṭhi diṭṭhi-gatāni Brahmajāle bhaṇitāni.|| ||</p>

					<p class="f4">Imā nu kho bhante diṭṭhiyo||<br />
					kismiɱ sati honti||<br />
					kismiɱ asati na hontī' ti" ti?|| ||</p>

					<p class="f4">"Evaɱ bhante."|| ||</p>

					<p class="f4">"Yā imā gahapati aneka-vihitā diṭṭhiyo loke uppajjanti:|| ||</p>

					<p class="f4">'Sassato loko' ti, vā,||<br />
					'asassato loko' ti, vā,||<br />
					'antavā loko' ti, vā||<br />
					'anantavā loko' ti, vā,||<br />
					'taɱ jīvaɱ taɱ sarīran' ti, vā,||<br />
					'aññaɱ jīvaɱ aññaɱ sarīran' ti, vā,||<br />
					'hoti Tathāgato param maraṇā' ti, vā,||<br />
					'na hoti Tathāgato param maraṇā' ti, vā,||<br />
					'hoti ca na ca hoti Tathāgato param maraṇā' ti, vā,||<br />
					'n'eva hoti na na hoti Tathāgato param maraṇā' ti, vā,||<br />
					yāni cimāni dvāsaṭṭhi diṭṭhi-gatāni Brahmajāle bhaṇitāni.|| ||</p>

					<p class="f4">Imā kho gahapati diṭṭhiyo sakkāya diṭṭhiyā sati honti||<br />
					sakkāya diṭṭhiyā asati na hontī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Katham pana bhante sakkāya diṭṭhi hotī" ti?|| ||</p>

					<p class="f4">"Idha gahapati a-s-sutavā puthujjano||<br />
					ariyānaɱ adassāvī||<br />
					ariya-Dhammassa akovido||<br />
					ariya-Dhamme avinīto||<br />
					sappurisānaɱ adassāvī||<br />
					sappurisa-Dhammassa akovido||<br />
					sappurisa-Dhamme avinīto:|| ||</p>

					<p class="f4">Rūpaɱ attato samanupassati,||<br />
					rūpa-vantaɱ vā attāṇaɱ,||<br />
					attani vā rūpaɱ,||<br />
					rūpasmiɱ vā attāṇaɱ;|| ||</p>

					<p class="f4">Vedanaɱ attato samanupassati,||<br />
					vedanā-vantaɱ vā attāṇaɱ,||<br />
					attani vā vedanaɱ,||<br />
					vedanāsmiɱ vā attāṇaɱ;|| ||</p>

					<p class="f4">Saññaɱ attato samanupassati,||<br />
					saññā-vantaɱ vā attāṇaɱ,||<br />
					attani vā saññaɱ,||<br />
					saññāsmiɱ vā attāṇaɱ;|| ||</p>

					<p class="f4">Saṅkhāre attato samanupassati,||<br />
					saṅkhārevantaɱ vā attāṇaɱ,||<br />
					attani vā saṅkhāre,||<br />
					saṅkhāresmiɱ vā attāṇaɱ;|| ||</p>

					<p class="f4">Viññāṇaɱ attato samanupassati,||<br />
					viññāṇa-vantaɱ vā attāṇaɱ,||<br />
					attani vā viññāṇaɱ,||<br />
					viññāṇasmiɱ vā attāṇaɱ.|| ||</p>

					<p class="f4">Evaɱ kho gahapati sakkāya-diṭṭhi hotī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Katham pana bhante sakkāya diṭṭhi na hotī" ti?|| ||</p>

					<p class="f4">"Idha gahapati sutavā ariya-sāvako||<br />
					ariyānaɱ dassāvī||<br />
					ariya-Dhammassa kovido||<br />
					ariya-Dhamme suvinīto||<br />
					sappurisānaɱ dassāvī||<br />
					sappurisa-Dhammassa kovido||<br />
					sappurisa-Dhamme suvinīto:|| ||</p>

					<p class="f4">Na rūpaɱ attato samanupassati,||<br />
					na rūpa-vantaɱ vā attāṇaɱ,||<br />
					na attani vā rūpaɱ,||<br />
					na rūpasmiɱ vā attāṇaɱ;|| ||</p>

					<p class="f4">Na vedanaɱ attato samanupassati,||<br />
					na vedanā-vantaɱ vā attāṇaɱ,||<br />
					na attani vā vedanaɱ,||<br />
					na vedanāsmiɱ vā attāṇaɱ;|| ||</p>

					<p class="f4">Na saññaɱ attato samanupassati,||<br />
					na saññā-vantaɱ vā attāṇaɱ,||<br />
					na attani vā saññaɱ,||<br />
					na saññāsmiɱ vā attāṇaɱ;|| ||</p>

					<p class="f4">Na saṅkhāre attato samanupassati,||<br />
					na saṅkhārevantaɱ vā attāṇaɱ,||<br />
					na attani vā saṅkhāre,||<br />
					na saṅkhāresmiɱ vā attāṇaɱ;|| ||</p>

					<p class="f4">Na viññāṇaɱ attato samanupassati,||<br />
					na viññāṇa-vantaɱ vā attāṇaɱ,||<br />
					na attani vā viññāṇaɱ,||<br />
					na viññāṇasmiɱ vā attāṇaɱ.|| ||</p>

					<p class="f4">Evaɱ kho gahapati sakkāya-diṭṭhi na hotī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><a id="pg288"><span class="f2 g"><b>[288]</b></span></a> "Kuto bhante ayyo Isidatto āga-c-chatī" ti?|| ||</p>

					<p class="f4">"Avantiyā khv'āhaɱ gahapati āgacchāmi" ti.|| ||</p>

					<p class="f4">"Atthi bhante Avantiyā Isidatto nāma kula-putto||<br />
					amhākaɱ adiṭṭhasahāyo pabba-jito diṭṭho so āyasmā" ti?|| ||</p>

					<p class="f4">"Evaɱ gahapatī" ti.|| ||</p>

					<p class="f4">"Kahaɱ nu kho so bhante āyasmā etarahi viharatī" ti?|| ||</p>

					<p class="f4">Evaɱ vutte āyasmā Isidatto tuṇhī ahosi.|| ||</p>

					<p class="f4">"Ayyo no bhante Isidatto" ti?|| ||</p>

					<p class="f4">"Evaɱ gahapatī" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Abhiramatu bhante ayyo Isidatto Macchikāsaṇḍe, ramaṇīyaɱ Ambāṭakavanaɱ,||<br />
					ahaɱ ayyassa Isidattassa ussukkaɱ karissāmi||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārānanti."|| ||</p>

					<p class="f4">"Kalyāṇaɱ vuccati gahapatī" ti.|| ||</p>

					<p class="f4">Atha kho Citto gahapati āyasmato Isidattassa bhāsitaɱ abhinan'ditvā||<br />
					anumo-ditvā there bhikkhū paṇītena khādanīyena bhojanīyena sahatthā santappesi,||<br />
					sampavāresi.|| ||</p>

					<p class="f4">Atha kho therā bhikkhū bhuttāvino onīta-patta-pāṇino uṭṭhāy āsanā pakkamiɱsu.|| ||</p>

					<p class="f4">Atha kho āyasmā thero āyasmantaɱ Isidattaɱ etad avoca:|| ||</p>

					<p class="f4">"Sādhu kho tvaɱ āvuso Isidatta eso pañho paṭibhāsi,||<br />
					n'eso pañho maɱ paṭibhāsi,||<br />
					tena h'āvuso Isidatta yadā aññadā pi||<br />
					eva-rūpo pañho āgaccheyya||<br />
					taɱ yevettha paṭibhāseyyā" ti.|| ||</p>

					<p class="f4">Atha kho āyasmā Isidatto sen'āsanaɱ saɱsāmetvā patta-cīvaraɱ ādāya Macchikāsaṇḍe pakkāmi,||<br />
					yaɱ Macchikāsaṇḍe pakkāmi||<br />
					tathā pakkanto va ahosi,||<br />
					na puna paccāgañjiti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>