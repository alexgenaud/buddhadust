<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 147. The Buddha tells the bhikkhus that a helpful tool in the effort to attain Nibbāna is to regard the sense organs, the sense objects, sense-consciousness, contact with the senses, and the sensations that result from contact with the senses all as painful." />
<title>SN 4 35 147: Dutiya Sappaya Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					IV. Saḷāyatana Vagga<br />
					35: Saḷāyatana Saɱyutta<br />
					Paññāsaka Tatiya<br />
					5. Navapurāṇa Vagga</h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p147">Sutta 147</a></h4>

					<h1>Dutiya Sappāya Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.147.wood.pts.htm#p1">pts</a>][<a href="../../../../dhamma-vinaya/wp/sn/04_salv/sn04.35.147-150.bodh.wp.htm#s148">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Nibbānasappāyaɱ vo bhikkhave paṭipadaɱ desissāmi.|| ||</p>

					<p class="f4">Taɱ suṇātha,||<br />
					sādhukaɱ manasi karotha,||<br />
					bhāsissāmī" ti.|| ||</p>

					<p class="f4">Katamā ca sā bhikkhave Nibbāna-sappāyā paṭipadā?|| ||</p>

					<p class="f4">Idha bhikkhave bhikkhu cakkhuɱ dukkhānti passati,||<br />
					rūpā dukkhāti passati,||<br />
					cakkhu-viññāṇaɱ dukkhānti passati,||<br />
					cakkhu-samphasso dukkhoti passati,||<br />
					yam pidaɱ cakkhu-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhānti passati.|| ||</p>

					<p class="f4">Sotaɱ dukkhānti passati,||<br />
					saddā dukkhāti passati,||<br />
					sota-viññāṇaɱ dukkhānti passati,||<br />
					sota-samphasso dukkhoti passati,||<br />
					yam pidaɱ sota-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhānti passati.|| ||</p>

					<p class="f4">Ghānaɱ dukkhānti passati,||<br />
					ghandha dukkhāti passati,||<br />
					ghāna-viññāṇaɱ dukkhānti passati,||<br />
					ghāna-samphasso dukkhoti passati,||<br />
					yam pidaɱ ghāna-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhāti passati.|| ||</p>

					<p class="f4">Jivhā dukkhānti passati,||<br />
					rasā dukkhāti passati,||<br />
					jivhā-viññāṇaɱ dukkhānti passati,||<br />
					jivhā-samphasso dukkhoti passati,||<br />
					yam pidaɱ jivhā-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhānti passati.|| ||</p>

					<p class="f4">Kāyo dukkhoti passati,||<br />
					phoṭṭhabbā dukkhāti passati,||<br />
					kāya-viññāṇaɱ dukkhānti passati,||<br />
					kāyo-samphasso dukkhoti passati,||<br />
					yam pidaɱ kāya-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhānti passati.|| ||</p>

					<p class="f4">Mano dukkhoti passati,||<br />
					dhammā dukkhāti passati,||<br />
					mano-viññāṇaɱ dukkhāti passati,||<br />
					mano-samphasso dukkhoti passati,||<br />
					yam pidaɱ mano-samphassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā||<br />
					tam pi dukkhānti passati.|| ||</p>

					<p class="f4">Ayaɱ kho sā bhikkhave Nibbānasappāyā paṭipadā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
