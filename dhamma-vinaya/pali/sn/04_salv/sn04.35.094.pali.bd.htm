<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya IV: §35: Salayatana-samyutta, Sutta 94. The Buddha teaches that united with the six spheres of touch is the experience of pain or pleasure in accordance with whether or not the senses have been tamed, trained and are well guarded or not." />
<title>SN 4 35 093: Cha-Phass'Āyatana (Paṭhama Saṅgayya) Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					4. Saḷāyatana Vagga<br />
					35. Saḷāyatana Saṃyutta<br />
					&sect; II: Paññāsaka Dutiya<br />
					5. Saḷa Vagga</i></h4>

					<h4 class="ctr"><a href="../../../../backmatter/indexes/sutta/sn/04_salv/idx_35_salayatanasamyutta.htm#p94">Sutta 94</a></h4>

					<h1>Cha-Phass'Āyatana (Paṭhama Saṅgayya) Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg70"><span class="f2 g"><b>[70]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/04_salv/sn04.35.093.wood.pts.htm#p1">pts</a>][<a href="../../../../dhamma-vinaya/bd/sn/04_salv/sn04.35.094.olds.bd.htm#p1">olds</a>][<a href="../../../../dhamma-vinaya/wp/sn/04_salv/sn04.35.094.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">2. Tatra kho Bhagavā bhikkhū āmantesi|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuṃ.|| ||</p>

					<p class="f4">3. Bhagavā etad avoca:|| ||</p>

					<p class="f4">"Cha yime bhikkhave phass'āyatanā||<br />
					adantā||<br />
					aguttā||<br />
					arakkhitā||<br />
					asaṃvutā||<br />
					dukkh-ā-dhivāhā honti.|| ||</p>

					<p class="f4">Katame cha?|| ||</p>

					<p class="f4">Cakkhuṃ bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Sotaṃ bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Ghānaṃ bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Jivhā bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Kāyo bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Mano bhikkhave phass'āyatanaṃ||<br />
					adantaṃ||<br />
					aguttaṃ||<br />
					arakkhitaṃ||<br />
					asaṃvutaṃ||<br />
					dukkh-ā-dhivāhaṃ hoti.|| ||</p>

					<p class="f4">Ime kho bhikkhave cha phass'āyatanā||<br />
					adantā||<br />
					aguttā||<br />
					arakkhitā||<br />
					asaṃvutā||<br />
					dukkh-ā-dhivāhā honti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Chayime bhikkhave phass'āyatanā||<br />
					sudantā||<br />
					suguttā||<br />
					surakkhitā||<br />
					susaṃvutā||<br />
					sukh-ā-dhivāhā honti.|| ||</p>

					<p class="f4">Katame cha?|| ||</p>

					<p class="f4">Cakkhuṃ bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Sotaṃ bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Ghānaṃ bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Jivhā bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Kāyo bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Mano bhikkhave phass'āyatanaṃ||<br />
					sudantaṃ||<br />
					suguttaṃ||<br />
					surakkhitaṃ||<br />
					susaṃvutaṃ||<br />
					sukh-ā-dhivāhaṃ hoti.|| ||</p>

					<p class="f4">Ime kho bhikkhave cha phass'āyatanā||<br />
					sudantā||<br />
					suguttā||<br />
					surakkhitā||<br />
					susaṃvutā||<br />
					sukh-ā-dhivāhā honti" ti.|| ||</p>

					<p class="f4">Idam avoca Bhagavā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idaṃ vatvā Sugato athāparaṃ etad avoca Satthā:|| ||</p>

					      <p class="f4 in2">"Chaḷeva phass'āyatanāni bhikkhavo||<br />
							Asaṃvuto yattha dukkhaṃ nigacchati,||<br />
							Tesañ ca ye saṃvaraṇaṃ avediṃsu||<br />
							Saddhādutiyā viharantānavassutā.|| ||</p>

					      <p class="f4 in2">Disvāna rūpāni manoramāni||<br />
							Atho pi disvā amanoramāni||<br />
							Manorame rāga-pathaṃ vinodaye||<br />
							Na cappiyaṃ me ti manaṃ padosaye|| ||</p>

					      <p class="f4 in2"><a id="pg71"><span class="f2 g"><b>[71]</b></span></a> Saddañ ca sutavā dutiyaṃ piy-ā-p-piyaṃ||<br />
							Piyam hi sadde na samucchito siyā||<br />
							Athappiye dosagataṃ vinodaye||<br />
							Na cappiyaṃ me ti manaṃ padosaye|| ||</p>

					      <p class="f4 in2">Gandhañ ca ghātvā surabhiṃ manoramaṃ||<br />
							Atho pi ghātvā asuciṃ akantiyaṃ||<br />
							Akantiyasmiṃ paṭighaṃ vinodaye||<br />
							Chand-ā-nunīto na ca kantiye siyā|| ||</p>

					      <p class="f4 in2">Rasañ ca bhotvā sāditañ ca sāduṃ ca||<br />
							Atho pi bhotvāna asādum ekadā||<br />
							Sāduṃ rasaṃ nājjhosāya bhuñjati||<br />
							Virodhaṃ āsādusu no padaṃ saye|| ||</p>

					      <p class="f4 in2">Phassena phuṭṭho na sukhena majje||<br />
							Dukkhena phuṭṭho pi na sampavedhe||<br />
							Phassa-dvayaṃ sukha-dukkhe upekkho||<br />
							Anānuruddho aviruddha kenaci|| ||</p>

					      <p class="f4 in2">Papañca-saññā itarītarā narā||<br />
							Papañca-yantā upayanti saññino||<br />
							Mano-mayaṃ gehasitañ ca sabbaṃ||<br />
							Panujja nekkhamma-sitaṃ irīyati|| ||</p>

					      <p class="f4 in2">Evaṃ mano chassu yadā subhāvito||<br />
							Phuṭṭhassa cittaṃ na vikampate kvaci||<br />
							Te rāgadose abhibhuyya bhikkhavo||<br />
							Bhavātha jāti-maraṇassa pāragā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>