<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Sagatha Vagga, Devata Samyutta, Satullapakayika Vagga: Suttas 31-40." />
<title>SN 1.1.31-40: Satulla-Pakayika Vagga</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />
<div class="main">

					<h4 class="ctr"><i>Saṃyutta Nikāya<br />
					I. Sagātha Vagga<br />
					1. Devatā-Saṃyutta<br />
					IV. Satulla-Pakāyika Vagga</i></h4>

							<p class="f1 ctr">Adapted from the 1995 edition of the digital version of the<br />
							<b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg16"><span class="f2 g"><b>[16]</b></span></a></p>

					<h4 class="ctr"><a id="sn.1.1.31" href="../../../../backmatter/indexes/sutta/sn/01_sagv/idx_01_devatasamyutta.htm#p31">Sutta 31</a></h4>

					<h1>Sabbhi Suttaṃ</h1>

					<p class="f4"><span class="f3">[<a id="p31.1">31.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p31.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p31.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho sambahulā satullapakāyikā devatāyo abhikkantāya rattiyā abhikkantavaṇnā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu,||<br />
					upasaṅkamitvā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4"><a id="pg17"><span class="f2 g"><b>[17]</b></span></a> 3. Eka-m-antaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Sabbhi-r-eva samāsetha sabbhi kubbetha santhavaṃ,||<br />
							Sataṃ Sad'Dhammam aññāya seyyo hoti na pāpiyo" ti.|| ||</p>

					<p class="f4">4. Atha kho aparā devatā Bhagavato santike imaṃ gāthaṃ abhāsi:|| ||</p>

							<p class="f4 in2">"Sabhi-r-eva samāsetha sabbhi kubbetha santhavaṃ,||<br />
							Sataṃ Sad'Dhammam aññāya paññā labbhati1 nāññato" ti.|| ||</p>

					<p class="f4">5. Atha kho aparā devatā Bhagavato santike imaṃ gāthaṃ abhāsi:|| ||</p>

							<p class="f4 in2">"Sabbhi-r-eva samāsetha sabbhi kubbetha santhavaṃ,||<br />
							Sataṃ Sad'Dhammam aññāya sokamajjhe na socatī" ti.|| ||</p>

					<p class="f4">6. Atha kho aparā devatā Bhagavato santike imaṃ gāthaṃ abhāsi:|| ||</p>

							<p class="f4 in2">"Sabbhi-r-eva samāsetha sabbhi kubbetha santhavaṃ,||<br />
							Sataṃ Sad'Dhammam aññāya ñātimajjhe virocatī" ti.|| ||</p>

					<p class="f4">7. Atha kho aparā devatā Bhagavato santike imaṃ gāthaṃ abhāsi:|| ||</p>

							<p class="f4 in2">"Sabbhi-r-eva samāsetha sabbhi kubbetha santhavaṃ,||<br />
							Sataṃ Sad'Dhammam aññāya sattā gacchanti suggatin" ti.|| ||</p>

					<p class="f4">8. Atha kho aparā devatā Bhagavato santike imaṃ gāthaṃ abhāsi:|| ||</p>

							<p class="f4">"Sabhi-r-eva samāsetha sabhi kubbetha santhavaṃ,||<br />
							Sataṃ Sad'Dhammam aññāya sattā tiṭṭhanti sātatan" ti.|| ||</p>

					<p class="f4">9. Atha kho aparā devatā Bhagavantaṃ etad avoca: kassa nu kho Bhagavā su-bhāsitanti.|| ||</p>

							<p class="f4 in2">"Sabbāsaṃ vo su-bhāsitaṃ pariyāyena.||<br />
							Api ca mamāṃ pi suṇātha:|| ||</p>

							<p class="f4 in2"><a id="pg18"><span class="f2 g"><b>[18]</b></span></a> Sabhi-r-eva samāsetha sabhi kubbetha santhavaṃ,||<br />
							Sataṃ Sad'Dhammam aññāya sabba-dukkhā pamuccatī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā tā devatāyo Bhagavantaṃ abhivādetvā padakkhiṇaṃ katvā tatth'evantara-dhāyiṃsūti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.32" href="../../../../backmatter/indexes/sutta/sn/01_sagv/idx_01_devatasamyutta.htm#p32">Sutta 32</a></h4>

					<h1>Maccharī Suttaṃ</h1>

					<p class="f4"><span class="f3">[<a id="p32.1">32.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p32.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p32.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho sambahulā satullapakāyikā devatāyo abhikkantāya rattiyā abhikkanta-vaṇṇā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4">3. Eka-m-antaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

							<p class="f4 in2">"Maccherā ca pamādā ca evaṃ dānaṃ na diyyati,||<br />
							Puññam ākaṅkha-mānena deyyaṃ hoti vijānatā" ti.|| ||</p>

					<p class="f4">4. Atha kho aparā devatā Bhagavato santike imā gāthāyo abhāsi:|| ||</p>

							<p class="f4 in2">"Yass'eva bhīto na dadāti maccharī tadevādadato bhayaṃ,||<br />
							Jighacchā ca pipāsā ca yassa bhāyati maccharī,||<br />
							Tam eva bālaṃ phusati asmiṃ loke paramhi ca.|| ||</p>

							<p class="f4">Tasmā vineyya maccheraṃ dajjā dāna malābhibhu,||<br />
							Puññāni paralokasmiṃ patiṭṭhā honti pāṇinan" ti.|| ||</p>

					<p class="f4">5. Atha kho aparā devatā Bhagavato santike imā gāthāyo abhāsi:|| ||</p>

							<p class="f4 in2">"Te matesu na mīyanti addhānaṃ va sahabbajaṃ,||<br />
							Appasmiṃ ye pavecchanti esa dhammo sanantano.|| ||</p>

							<p class="f4">Appasmeke pavecchanti bahuneke nadicchare,||<br />
							Appasmā dakkhiṇā dinnā sahassena samaṃ mitā" ti.|| ||</p>

					<p class="f4"><a id="pg19"><span class="f2 g"><b>[19]</b></span></a> 6. Atha kho aparā devatā Bhagavato santike imā gāthāyo abhāsi:|| ||</p>

							<p class="f4 in2">"Duddadaṃ dadamānānaṃ dukkaraṃ kamma kubbataṃ,||<br />
							Asanto nānukubbanti sataṃ dhammo durannayo.|| ||</p>

							<p class="f4">Tasmā satañ ca asatañ ca nānā hoti ito gati,||<br />
							Asanto Nirayaṃ yanti santo saggaparāyaṇā" ti|| ||</p>

					<p class="f4">7. Atha kho aparā devatā Bhagavantaṃ etad avoca:|| ||</p>

					<p class="f4">"Kassa nu kho Bhagavā su-bhāsitan" ti?|| ||</p>

					<p class="f4">"Sabbāsaṃ vo su-bhāsitaṃ pariyāyena.|| ||</p>

					<p class="f4">Api ca mamāṃ pi suṇātha:|| ||</p>

							<p class="f4 in2">Dhammaṃ care yopi samuñchakaṃ caraṃ dārañca posaṃ dadamappakasmiṃ,||<br />
							Sataṃ sahassānaṃ sahassayāginaṃ kalampi nāgghanti tathāvidhassa te" ti.|| ||</p>

					<p class="f4">8. Atha kho aparā devatā Bhagavantaṃ gāthāya ajjhabhāsi:|| ||</p>

							<p class="f4 in2">"Ken'esaṃ yañño vipulo mahaggato
							Samena dinnassa na agghameti,||<br />
							Kathaṃ sataṃ sahassānaṃ sahassayāginaṃ||<br />
							Kalam pi nāgghanti tathāvidhassa te" ti.|| ||</p>

					<p class="f4">9. Atha kho Bhagavā taṃ devataṃ gāthāya ajjhabhāsi:|| ||</p>

							<p class="f4 in2">"Dadanti heke visame niviṭṭhā||<br />
							Chetvā vadhitvā atha socayitvā,||<br />
							Sā dakkhiṇā assumukhā sadaṇḍā||<br />
							Samena dinnassa na aggham eti.||<br />
							Evaṃ sataṃ sahassānaṃ sahassayāginaṃ||<br />
							Kalam pi nāgghanti tathāvidhassa te" ti.|| ||</p>

					<p>&nbsp;</p>

					<hr class="hrctr" />

					<p><a id="pg20"><span class="f2 g"><b>[20]</b></span></a></p>

					<h4 class="ctr"><a id="sn.1.1.33" href="../../../../backmatter/indexes/sutta/sn/01_sagv/idx_01_devatasamyutta.htm#p33">Sutta 33</a></h4>

					<h1>Sādhu Suttaṃ</h1>

					<p class="f4"><span class="f3">[<a id="p33.1">33.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p33.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p33.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho sambahulā satullapakāyikā devatāyo abhikkantāya rattiyā abhikkanta-vaṇṇā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4">3. Eka-m-antaṃ ṭhitā kho ekā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Maccherā ca pamādā ca evaṃ dānaṃ na diyyati.||<br />
							Puññam ākaṅkha-mānena deyyaṃ hoti vijānatā" ti.|| ||</p>

					<p class="f4">4. Atha kho aparā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Api ca appasmimpi sādhu dānaṃ.||<br />
							Appasmeke pavecchanti bahuneke na dicchare,||<br />
							Appasmā dakkhiṇā dinnā sahassena samaṃ mitā" ti.|| ||</p>

					<p class="f4">5. Atha kho aparā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Appasmim pi sādhu dānaṃ.||<br />
							Api ca saddhāya pi sādhu dānaṃ||<br />
							Dānañ ca yuddhañ ca samānamāhu appā pi santā bahuke jinanti,||<br />
							Appam pi ce saddahāno dadāti ten'eva so hoti sukhī paratthā" ti.|| ||</p>

					<p class="f4">6. Atha kho aparā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Appasmim pi sādhu dānaṃ.||<br />
							<a id="pg21"><span class="f2 g"><b>[21]</b></span></a> Saddhāya pi sādhu dānaṃ.||<br />
							Api ca dhamma-laddhassa pi sādhu1 dānaṃ.||<br />
							Yo dhamma-laddhassa dadāti dānaṃ||<br />
							uṭṭhāna-viriyā-dhiga-tassa jantu,||<br />
							Atikkamma so Vetaraṇiṃ Yamassa||<br />
							dibbāni ṭhānāni upeti macco" ti.|| ||</p>

					<p class="f4">7. Atha kho aparā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Appasmim pi sādhu dānaṃ.||<br />
							Saddhāya pi sādhu dānaṃ.||<br />
							Dhamma-laddhassa pi sādhu dānaṃ.||<br />
							Api ca viceyya dānam pi sādhu.||<br />
							Viceyya dānaṃ Sugatappasatthaṃ||<br />
							Ye dakkhiṇeyyā idha jīvaloke,||<br />
							Etesu dinnāni maha-p-phalāni||<br />
							Bījāni vuttāni yathā sukhette" ti.|| ||</p>

					<p class="f4">8. Atha kho aparā devatā Bhagavato santike imaṃ udānaṃ udānesi:|| ||</p>

							<p class="f4 in2">"Sādhu kho mārisa dānaṃ.||<br />
							Appasmim pi sādhu dānaṃ.||<br />
							Saddhāya pi sādhu dānaṃ.||<br />
							Dhamma-laddhassa pi sādhu dānaṃ.||<br />
							Viceyya dānam pi sādhu.||<br />
							Api ca pāṇesu pi sādhu saṃyamo.||<br />
							Yo pāṇabhūtesu aheṭhayaṃ caraṃ||<br />
							parūpavādā na karoti pāpaṃ,||<br />
							Bhīruṃ pasaṃ-santi na hi tattha sūraṃ||<br />
							bhayā hi santo na karonti pāpan" ti.|| ||</p>

					<p class="f4">9. Atha kho aparā devatā Bhagavantaṃ etad avoca:|| ||</p>

					<p class="f4"><a id="pg22"><span class="f2 g"><b>[22]</b></span></a> "Kassa nu kho Bhagavā su-bhāsitan" ti?|| ||</p>

					<p class="f4">"Sabbāsaṃ vo su-bhāsitaṃ pariyāyena.|| ||</p>

					<p class="f4">Api ca mamaṃ pi suṇātha:|| ||</p>

					      <p class="f4 in2">Saddhāhi dānaṃ bahudhā pasatthaṃ||<br />
							Dānā ca kho dhamma-padaṃva seyyo.||<br />
							Pubbe ca hi pubbatare va santo||<br />
							Nibbāṇamevajjhagamuṃ sapaññā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.34" href="../../../../backmatter/indexes/sutta/sn/01_sagv/idx_01_devatasamyutta.htm#p34">Sutta 34</a></h4>

					<h1>Nasanti Suttaṃ</h1>

					<p class="f4"><span class="f3">[<a id="p34.1">34.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p34.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p34.1">bodh</a>]</span> Evam me sutaṃ.</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho sambahulā satullapakāyikā devatāyo abhikkantāya rattiyā abhikkanta-vaṇṇā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4">Eka-m-antaṃ ṭhitā kho ekā devatā Bhagavato santike imā gāthāyo abhāsi:|| ||</p>

					      <p class="f4 in2">"Na santi kāmā manujesu niccā santīdha kamanīyāni yesu baddho,||<br />
							Yesu pamatto apunāgamanaṃ||<br />
							anāgantā puriso maccudheyyā" ti.|| ||</p>

					      <p class="f4 in2">"Chandajaṃ aghaṃ chandajaṃ dukkhaṃ||<br />
							chanda-vinayā agha-vinayo, agha-vinayā dukkha vinayo" ti.|| ||</p>

					      <p class="f4 in2">"Na te kāmā yāni citrāni loke||<br />
							saṅkappa-rāgo purisassa kāmo,||<br />
							Tiṭṭhanti citrāni tath'eva loke||<br />
							ath'ettha dhīrā vinayanti chandaṃ.|| ||</p>

					      <p class="f4 in2"><a id="pg23"><span class="f2 g"><b>[23]</b></span></a> Kodhaṃ jahe vippajaheyya mānaṃ||<br />
							saṃyojanaṃ sabbam ati-k-kameyya,||<br />
							Taṃ nāma-rūpasmim asajja-mānaṃ||<br />
							akiñ canaṃ nānupatanti dukkhā.|| ||</p>

					      <p class="f4 in2">Pahāsi saṅkhaṃ na ca vimānam ajjhagā||<br />
							acchecchi taṇhaṃ idha nāma-rūpe,||<br />
							Taṃ chinna-ganthaṃ anīghaṃ nirāsaṃ||<br />
							pariyesamānā na ca ajjhagamuṃ||<br />
							Devā manussā idha vā huraṃ vā||<br />
							saggesu vā sabba-nivesanesū ti.|| ||</p>

					      <p class="f4 in2">Taṃ ce hi nāddakkhuṃ tathā vimuttaṃ||<br />
							&nbsp;&nbsp;(icc āyasmā Mogharājā:)||<br />
							Devā manussā idha vā huraṃ vā.||<br />
							Naruttamaṃ atthavaraṃ narānaṃ||<br />
							ye taṃ namassanti pasaṃsiyā te" ti?|| ||</p>

					      <p class="f4 in2">Pasaṃsiyā te pi bhavanti bhikkhū||<br />
							&nbsp;&nbsp;(Mogharājā ti Bhagavā:)|| ||</p>

							<p class="f4">"Ye taṃ namassanti tathā vimuttaṃ,||<br />
							Aññāya dhammaṃ vici-kicchaṃ pahāya||<br />
							saṅgātigā te pi bhavanti bhikkhū" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.35" href="../../../../backmatter/indexes/sutta/sn/01_sagv/idx_01_devatasamyutta.htm#p35">Sutta 35</a></h4>

					<h1>Ujjhāna-saññi Suttaṃ</h1>

					<p class="f4"><span class="f3">[<a id="p35.1">35.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p35.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p35.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2.Atha kho sambahulā Ujjhāna-saññikā devatāyo abhikkantāya rattiyā abhikkanta-vaṇṇā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā vehāsaṃ aṭṭhaṃsu.|| ||</p>

					<p class="f4"><a id="pg24"><span class="f2 g"><b>[24]</b></span></a> 3. Vehāsaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Aññathā santamattāṇaṃ aññathā yo pavedaye,||<br />
							Nikacca kitavass'eva bhūttaṃ theyyena tassa taṃ.||<br />
							Yaṃ hi kayirā taṃ hi vade yaṃ na kayirā na taṃ vade,||<br />
							Akarontaṃ bhāsa-mānānaṃ paṭijānanti paṇḍitā" ti.|| ||</p>

					      <p class="f4 in2">"Na-y-idaṃ bhāsita-mattena ekanta-savaṇena vā,||<br />
							Anukkamitave sakkā yā'yaṃ paṭipadā daḷhā,||<br />
							Yāya dhīrā pamuccanti jhāyino Māra bandhanā.|| ||</p>

					      <p class="f4 in2">Na ve dhīrā pakubbanti viditvā loka-pariyāyaṃ,||<br />
							Aññāya nibbutā dhīrā tiṇṇā loke visattikan" ti.|| ||</p>

					<p class="f4">4. Atha kho tā devatāyo paṭhaviyaṃ patiṭṭhahitvā Bhagavato pādesu sirasā nipatitvā Bhagavantaṃ etad avocuṃ.|| ||</p>

					<p class="f4">"Accayo no bhante accagamā.|| ||</p>

					<p class="f4">Yathā-bāla||<br />
					yathā mūḷhaṃ||<br />
					yathā akusala||<br />
					yā mayaṃ||<br />
					Bhagavantaṃ āsādetabbaṃ amaññimhā.|| ||</p>

					<p class="f4">Tāsaṃ no bhante Bhagavā accayaṃ accayato patigaṇhātu āyatiṃ saṃvarāyā" ti.|| ||</p>

					<p class="f4">5. Atha kho Bhagavā sitaṃ pātvākāsi.|| ||</p>

					<p class="f4">6. Atha kho tā devatāyo bhiyyoso-mattāya ujjhāyantiyo vehāsaṃ abbhuggañchuṃ.|| ||</p>

					<p class="f4">7. Ekā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Accayaṃ desayantīnaṃ yo ve na paṭigaṇhati,||<br />
							Kopantaro dosagaru sa veraṃ paṭimuccati" ti.|| ||</p>

					      <p class="f4 in2">"Accayo ce na vijjetha no cidhāpagataṃ siyā,||<br />
							Verāni ca sammeyyuṃ tenīdha kusalo siyā.|| ||</p>

					      <p class="f4 in2">Kass'accayā na vijjanti kassa n'atthi apāgataṃ||<br />
							Ko sammoham āpādi ko ca dhīro sadā sato" ti.|| ||</p>

					      <p class="f4 in2"><a id="pg25"><span class="f2 g"><b>[25]</b></span></a> "Tathāgatassa Buddhassa sabba-bhūtānukampino,||<br />
							Tass'accayā na vijjanti tassa n'atthi apāgataṃ,||<br />
							So na sammoham āpādi so ca dhīro sadā sato" ti.|| ||</p>

					      <p class="f4 in2">"Accayaṃ desayantīnaṃ yo ce na paṭigaṇhati,||<br />
							Kopantaro dosagaru yaṃ veraṃ paṭimuccati,||<br />
							Taṃ veraṃ nābhinandāmi patigaṇhāmi vo'ccayan" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.36" href="../../../../backmatter/indexes/sutta/sn/01_sagv/idx_01_devatasamyutta.htm#p36">Sutta 36</a></h4>

					<h1>Saddhā Suttaṃ</h1>

					<p class="f4"><span class="f3">[<a id="p36.1">36.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p36.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p36.1">bodh</a>][<a href="../../../../dhamma-vinaya/ati/sn/01_sagv/sn01.01.036.than.ati.htm#p36.1">than</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho sambahulā Satulla-pakāyikā devatāyo abhikkantāya rattiyā abhikkanta-vaṇṇā kevala-kappaṃ Jetavanaṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantam abhivādetvā abhivādetvā  aṭṭhaṃsu.|| ||</p>

					<p class="f4">3. Eka-m-antaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Saddhā dutiyā purisassa hoti||<br />
							no ce assaddhiyaṃ avatiṭṭhati||<br />
							Yaso ca kittī ca tatv assa hoti||<br />
							Saggañ ca so gacchati sarīraṃ pahāyā" ti.|| ||</p>

					      <p class="f4 in2">"Kodhaṃ jahe vippajaheyya mānaṃ||<br />
							saṃyojanaṃ sabba-mati-k-kameyya,||<br />
							Taṃ nāma-rūpasmim asajja-mānaṃ||<br />
							akiñ canaṃ nānupatanti saṅgā" ti.|| ||</p>

					      <p class="f4 in2">"Pamādam anuyuñjanti bālā dummedhino janā||<br />
							Appamādañ ca medhāvī dhanaṃ seṭṭhaṃ va rakkhati.||<br />
							Mā pamādam anuyuñjetha mā kāma-rati-santhavaṃ||<br />
							Appamatto hi jhāyanto pappoti paramaṃ sukhan" ti.|| ||</p>

					<p>&nbsp;</p>

					<hr class="hrctr" />

					<p><a id="pg26"><span class="f2 g"><b>[26]</b></span></a></p>

					<h4 class="ctr"><a id="sn.1.1.37" href="../../../../backmatter/indexes/sutta/sn/01_sagv/idx_01_devatasamyutta.htm#p37">Sutta 37</a></h4>

					<h1>Samaya Suttaṃ</h1>

					<p class="f4"><span class="f3">[<a id="p37.1">37.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p37.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p37.1">bodh</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sakkesu viharati Kapilavatthusmiṃ Mahāvane mahatā bhikkhu-saṅghena saddhiṃ pañca-mattehi bhikkhu-satehi sabbeh'eva Arahantehi.|| ||</p>

					<p class="f4">Dasahi ca lokadhātūhi devatā yebhuyyena sanni-patitā honti Bhagavantaṃ dassanāya bhikkhu-saṅghañ ca.|| ||</p>

					<p class="f4">2. Atha kho catunnaṃ Suddhāvāsa-kāyikānaṃ devānaṃ etad ahosi.|| ||</p>

					<p class="f4">Ayaṃ kho Bhagavā Sakkesu viharati Kapilavatthusmiṃ Mahāvane mahatā bhikkhu-saṅghena saddhiṃ pañca-mattehi bhikkhu-satehi sabbeh'eva Arahantehi.|| ||</p>

					<p class="f4">Dasahi ca loka dhātūhi devatāyo yebhuyyena sanni-patitā honti Bhagavantaṃ dassanāya bhikkhu-saṅghañ ca.|| ||</p>

					<p class="f4">Yaṃ nūna mayam pi yena Bhagavā ten'upasaṅkameyyāma.|| ||</p>

					<p class="f4">Upasaṅkamitvā Bhagavato santike pacceka-gāthaṃ bhāseyyāmā ti.|| ||</p>

					<p class="f4">3. Atha kho tā devatā seyyathā pi nāma balavā puriso sammiñjitaṃ vā bāhaṃ pasāreyya,||<br />
					pasāritaṃ vā bāhaṃ sammiñjeyya,||<br />
					evam evaṃ Suddhāvāsesu devesu antara-hitā Bhagavato purato pātu-r-ahesuṃ.|| ||</p>

					<p class="f4">4. Atha kho tā devatā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4">Eka-m-antaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Mahā-samayo pavanasmiṃ deva-kāyā samāgatā,||<br />
							Āgat'amha imaṃ dhamma-samayaṃ||<br />
							dakkhitāye aparājita-Saṅghan" ti.|| ||</p>

					<p class="f4">5. Atha kho aparā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Tatra bhikkhavo samādahaṃsu||<br />
							cittaṃ attano ujukam akaṃsu,||<br />
							Sārathī va nettāni gahetvā||<br />
							indriyāni rakkhanti paṇḍitā" ti.|| ||</p>

					<p class="f4"><a id="pg27"><span class="f2 g"><b>[27]</b></span></a> 6. Atha kho aparā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Chetvā khilaṃ chetvā palighaṃ||<br />
							Inda-khīlaṃ ohacca-m-anejā,||<br />
							Te caranti suddhā vimalā||<br />
							cakkhu-matā sudantā susunāgā" ti.|| ||</p>

					<p class="f4">7. Atha kho aparā devatā Bhagavato santike imaṃ gāthaṃ abhāsi:|| ||</p>

					      <p class="f4 in2">"Ye keci Buddhaṃ saraṇaṃ gatāse||<br />
							na te gamissanti apāya-bhūmiṃ,||<br />
							Pahāya mānusaṃ dehaṃ||<br />
							deva-kāyaṃ paripūressantī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.38" href="../../../../backmatter/indexes/sutta/sn/01_sagv/idx_01_devatasamyutta.htm#p38">Sutta 38</a></h4>

					<h1>Sakalika Suttaṃ</h1>

					<p class="f4"><span class="f3">[<a id="p38.1">38.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p38.1">rhyc</a>][<a href="../../../../dhamma-vinaya/ati/sn/01_sagv/sn01.01.038.than.ati.htm#p38.1">than</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p38.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Rājagahe viharati Maddakucchismiṃ Migadāye.|| ||</p>

					<p class="f4">2. Tena kho pana samayena Bhagavato pādo sakalikāya khato hoti.|| ||</p>

					<p class="f4">Bhusā sudaṃ Bhagavato vedanā vattanti sārīrikā vedanā dukkhā tibbā kharā kaṭukā asātā amanāpā.|| ||</p>

					<p class="f4">Tā sudaṃ Bhagavā sato sampajāno adhivāseti avihañña-māno.|| ||</p>

					<p class="f4">3. Atha kho Bhagavā catugguṇaṃ saṅghāṭiṃ paññā-petvā dakkhiṇena passena sīha-seyyaṃ kappesi pāde pādaṃ accādhāya sato sampajāno.|| ||</p>

					<p class="f4">4. Atha kho satta-satā Satullapakāyikā devatāyo abhikkantāya rattiyā abhikkanta-vaṇṇā kevala-kappaṃ Maddakucchiṃ obhāsetvā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhaṃsu.|| ||</p>

					<p class="f4">5. Eka-m-antaṃ ṭhitā kho ekā devatā Bhagavato santike imaṃ udānaṃ udānesi:|| ||</p>

					<p class="f4"><a id="pg28"><span class="f2 g"><b>[28]</b></span></a> "Nāgo vata bho Samaṇo Gotamo.|| ||</p>

					<p class="f4">Nāga vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">6. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Sīho vata bho Samaṇo Gotamo.|| ||</p>

					<p class="f4">Sīha-vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">7. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Ājānīyo vata bho Samaṇo Gotamo.|| ||</p>

					<p class="f4">Ājānīya-vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">8. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Nisabho vata bho Samaṇo Gotamo.|| ||</p>

					<p class="f4">Nisabha-vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">9. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Dhorayho vata bho Samaṇo Gotamo.|| ||</p>

					<p class="f4">Dhorayha-vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">10. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Danto vata bho Samaṇo Gotamo.|| ||</p>

					<p class="f4">Danta-vatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihañña-māno" ti.|| ||</p>

					<p class="f4">11. Atha kho aparā devatā Bhagavato santike imaṃ udānaṃ udānesi:|| ||</p>

					<p class="f4">"Passa samādhi-subhāvitaṃ cittañ ca vimuttaṃ na cābhinataṃ na vāpanataṃ na ca sa-saṅkhāraniggayha cārita-vataṃ.|| ||</p>

					<p class="f4">Yo eva-rūpaṃ purisa-nāgaṃ purisa-sīhaṃ purisājānīyaṃ <a id="pg29"><span class="f2 g"><b>[29]</b></span></a> purisani-sabhaṃ purisa-dhorayhaṃ purisa-dantaṃ ati-k-kamitabbaṃ maññeyya,||<br />
					kim aññatra adassanā" ti.|| ||</p>

					      <p class="f4 in2">"Pañca vedā sataṃ samaṃ||<br />
							Tapassī brāhmaṇā caraṃ,||<br />
							Cittañ ca n'esaṃ na sammā vimuttaṃ||<br />
							Hīnatta-rūpā na pāraṅgamā te.||<br />
							Taṇhādhi-pannā vata sīla-baddhā||<br />
							Lūkhaṃ tapaṃ vassa-sataṃ carantā,||<br />
							Cittañ ca n'esaṃ na sammā vimuttaṃ||<br />
							Hīnatta-rūpā na pāraṅgamā te.||<br />
							Na mānakāmassa damo idh'atthi||<br />
							Na monam atthi asamāhitassa,||<br />
							Eko araññe viharaṃ pamatto||<br />
							Na maccudheyyassa tareyya pāraṃ.||<br />
							Mānaṃ pahāya susamāhitatto||<br />
							Sucetaso sabbadhi vippamutto,||<br />
							Eko araññe viharaṃ appamatto||<br />
							Sa maccudheyyassa tareyya pāran" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.39" href="../../../../backmatter/indexes/sutta/sn/01_sagv/idx_01_devatasamyutta.htm#p39">Sutta 39</a></h4>

					<h1>Pajjunna Dhītu Suttaṃ</h1>

					<p class="f4"><span class="f3">[<a id="p39.1">39.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p39.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p39.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Vesāliyaṃ viharati Mahāvane Kūṭāgāra-sālāyaṃ.|| ||</p>

					<p class="f4">2. Atha kho Kokanadā Pajjunnassa dhītā abhikkantāya rattiyā abhikkanta-vaṇṇā kevala-kappaṃ Mahāvanaṃ obhāsetvā yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhāsi.|| ||</p>

					<p class="f4">3. Eka-m-antaṃ ṭhitā kho sa devatā Kokanadā Pajjunnassa dhītā Bhagavato santike imā gāthāyo abhāsi.|| ||</p>

					      <p class="f4 in2">"Vesāliyaṃ vane viharantaṃ||<br />
							Aggaṃ sattassa sambuddhaṃ,||<br />
							<a id="pg30"><span class="f2 g"><b>[30]</b></span></a> Kokanadā'ham'asmiṃ abhivande||<br />
							Kokanadā Pajjunnassa dhītā.|| ||</p>

					      <p class="f4 in2">Sutam eva me pure āsi||<br />
							Dhammo cakkhu-matānubuddho,||<br />
							Sā'haṃ dāni sakkhī jānāmi||<br />
							Munino desayato Sugatassa.|| ||</p>

					      <p class="f4 in2">Ye hi keci ariya-Dhammaṃ||<br />
							VigArahantā caranti dummedhā,||<br />
							Upenti Roruvaṃ ghoraṃ||<br />
							Cirarattaṃ dukkham anubhavanti|| ||</p>

					      <p class="f4 in2">Ye ca kho ariya-Dhamme||<br />
							Khantiyā upasamena upetā,||<br />
							Pahāya mānusaṃ dehaṃ||<br />
							Devakāyaṃ paripūressantī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.40" href="../../../../backmatter/indexes/sutta/sn/01_sagv/idx_01_devatasamyutta.htm#p40">Sutta 40</a></h4>

					<h1>Culla Pajjunna Dhītu Suttaṃ</h1>

					<p class="f4"><span class="f3">[<a id="p40.1">40.1</a>][<a href="../../../../dhamma-vinaya/pts/sn/01_sagv/sn01.01.031-040.rhyc.pts.htm#p40.1">rhyc</a>][<a href="../../../../dhamma-vinaya/wp/sn/01_sagv/sn01.01.031-040.bodh.wp.htm#p40.1">bodh</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Vesāliyaṃ viharati Mahāvane Kūṭāgāra-sālāyaṃ.|| ||</p>

					<p class="f4">2. Atha kho Culla Kokanadā Pajjunnassa dhītā abhikkantāya rattiyā abhikkanta-vaṇṇā kevala-kappaṃ Mahāvanaṃ obhāsetvā yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhitā kho Culla Kokanadā Pajjunnassa dhītā Bhagavato santike imā gāthāyo abhāsi:|| ||</p>

					      <p class="f4 in2">"Idh'āgamā vijjupabhāsavaṇṇā||<br />
							Kokanadā Pajjunnassa dhītā,||<br />
							Buddhañca Dhammañ ca namassamānā||<br />
							Gāthā cimā atthavatī abhāsi.|| ||</p>

							<p class="f4 in2"><a id="pg31"><span class="f2 g"><b>[31]</b></span></a> Bahunā pi kho naṃ vibhajeyyaṃ||<br />
							Pariyāyena tādiso dhammo,||<br />
							Saṅkhittamattaṃ lapayissāmi||<br />
							Yāvatā me manasā pariyattaṃ.|| ||</p>

							<p class="f4 in2">Pāpaṃ na kayirā vacasā manasā||<br />
							Kāyena vā kiñ cana sabba-loke,||<br />
							Kāme pahāya satimā sampajāno||<br />
							Dukkhaṃ na sevetha anattha-saṃhitan" ti.|| ||</p>

					<p class="ctr">Satullapakāyika Vagga Catuttha</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>