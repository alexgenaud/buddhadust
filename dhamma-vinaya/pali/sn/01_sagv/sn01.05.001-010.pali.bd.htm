<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="Information for the study of Buddhism and Buddhist Suttas in translation and the original Pali." />
<title>SN 1.5.1-10: Bhikkhuni Samyutta</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>
<hr />
<p>&nbsp;</p>

<hr />

<div class="main">

					<h4 class="ctr c">Saṃyutta Nikaya:<br />
					Sagatha Vagga</i></h4>

					<h1>Bhikkhūnī Saṃyutta</h1>

					<h4 class="ctr">Suttas 1-10</h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg128"><span class="f2 g"><b>[128]</b></span></a></p>

					<h4 class="ctr"><a id="sn.1.5.1" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p1">Sutta 1</a></h4>

					<h1>Āḷavikā Suttaṃ</h1>

					<p class="f4"><span class="f3">[<a id="p1.1">1.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p1.1">pts</a>][<a href="../../../../dhamma-vinaya/ati/sn/01_sagv/sn01.05.001.than.ati.htm#p1.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p1.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Āḷavika bhikkhūnī pubbaṇha-samayaṃ nivāsetvā patta-cīvaram ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Andhavanaṃ ten'upasaṇkami vivekatthinī.|| ||</p>

					<p class="f4">3. Atha kho Māro pāpimā Āḷavikaya bhikkhūniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo yena Āḷavika bhikkhunī ten'upasaṇkami.|| ||</p>

					<p class="f4">Upasaṇkamitvā Āḷavikaṃ bhikkhuniṃ gāthāya ajjhabhāsi:|| ||</p>

					      <p class="f4 in2">"N'atthi nissaraṇaṃ loke kiṃ vivekena kāhasi,||<br />
							Bhuñjassu kāmāratiyo mā'hu pacch-ā-nutāpinī" ti.|| ||</p>

					<p class="f4">4. Atha kho Āḷavikaya bhikkhuniyā etad ahosi:|| ||</p>

					<p class="f4">"Ko nu khvāyaṃ manusso vā amanusso vā gāthaṃ bhāsatī" ti?|| ||</p>

					<p class="f4">5. Atha kho Āḷavikaya bhikkhuniyā etad ahosi:|| ||</p>

					<p class="f4">"Māro kho ayaṃ pāpimā mama bhayaṃ chamhitattaṃ lomahaṃsaṃ uppādetukāmo vivekamhā cāvetukāmo gāthaṃ bhāsatī" ti.|| ||</p>

					<p class="f4">6. Atha kho Āḷavika bhikkhunī Māro ayaṃ pāpimā iti viditvā Māraṃ pāpimantaṃ gāthāya paccabhāsi.|| ||</p>

							<p class="f4 in2">"Atthi nissaraṇaṃ loke paññāya me suphassitaṃ,||<br />
							Pamattabandhu pāpima na tvaṃ jānāsi taṃ padaṃ.||<br />
							Sattisulūpamā kāmā khandhāsaṃ adhikuṭṭanā,||<br />
							Yaṃ tvaṃ kāmāratiṃ brūsi arati mayhaṃ sā ahū" ti.|| ||</p>

					<p class="f4"><a id="pg129"><span class="f2 g"><b>[129]</b></span></a> Atha kho Māro pāpimā jānāti||<br />
					"Maṃ Āḷavika bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.2" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p2">Sutta 2</a></h4>

					<h1>Somā Suttaṃ</h1>

					<p class="f4"><span class="f3">[<a id="p2.1">2.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p2.1">pts</a>][<a href="../../../../dhamma-vinaya/ati/sn/01_sagv/sn01.05.002.than.ati.htm#p2.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p2.1">bps</a>][<a href="../../../../dhamma-vinaya/ati/sn/01_sagv/sn01.05.002.olen.ati.htm#p2.1">ati-olen</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Somā bhikkhunī pubbaṇha-samayaṃ nivāsetvā patta-cīvaram ādāya Sāvatthiṃ piṇḍāya pāvisi.|| ||</p>

					<p class="f4">2. Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">3. Atha kho Māro pāpimā Somāya bhikkhuniyā bhayaṃ chamhitattaṃ lomahaṃsaṃ uppādetukāmo samādhimhā cāvetukāmo yena Somā bhikkhunī ten'upasaṇmi.|| ||</p>

					<p class="f4">Upasaṇkamitvā somaṃ bhikkhuniṃ gāthāya ajjhabhāsi:|| ||</p>

							<p class="f4 in2">"Yan taṃ isīhi pattabbaṃ ṭhānaṃ du-r-abhisambhavaṃ,||<br />
							Na taṃ dvaṇgulapaññāya sakkā pappotum itthiyā" ti.|| ||</p>

					<p class="f4">4. Atha kho Somāya bhikkhuniyā etad ahosi:|| ||</p>

					<p class="f4">"Ko nu khvāyaṃ manusso vā amanusso vā gāthaṃ bhāsatī" ti.|| ||</p>

					<p class="f4">5. Atha kho Somāya bhikkhuniyā etad ahosi:|| ||</p>

					<p class="f4">"Māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">6. Atha kho Somā bhikkhunī Māro ayaṃ pāpimā iti viditvā Māraṃ pāpimantaṃ gāthāhi ajjhabhāsi:|| ||</p>

							<p class="f4 in2">"Itthibhāvo kiṃ kayirā cittamhi susamāhite,||<br />
							ñāṇamhi vattamānamhi sammā dhammaṃ vipassato.||<br />
							Yassa nūna siyā evaṃ itthāhaṃ puriso ti vā,||<br />
							Kiñci vā pana asmī ti taṃ Māro vattu Māra arahatī" ti.|| ||</p>

					<p class="f4">7. Atha kho Māro pāpimā jānāti||<br />
					"Maṃ Somā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.3" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p3">Sutta 3</a></h4>

					<h1>Kisā-Gotamī Suttaṃ</h1>

					<p class="f4"><span class="f3">[<a id="p3.1">3.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p3.1">pts</a>][<a href="../../../../dhamma-vinaya/ati/sn/01_sagv/sn01.05.003.than.ati.htm#p3.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p3.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Kisā Gotamī bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">2. Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā <a id="pg130"><span class="f2 g"><b>[130]</b></span></a> yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">3. Atha kho Māro pāpimā Kisā-Gotamiyā bhikkhuniyā bhayaṃ chamhitattaṃ lomahaṃsaṃ uppādetukāmo samādhimhā cāvetukāmo yena Kisā-Gotamī bhikkhunī ten'upasaṇkami.|| ||</p>

					<p class="f4">Upasaṇkamitvā Kisā-Gotamiṃ bhikkhuniṃ gāthāya ajjhabhāsi:|| ||</p>

							<p class="f4 in2">"Kiṃ nu tvaṃ hataputtā va eka'm'āsi rudammukhī,||<br />
							Vanam ajjhagatā ekā purisaṃ nu gavesasī" ti.|| ||</p>

					<p class="f4">4. Atha kho Kisā-Gotamiyā bhikkhuniyā etad ahosi:|| ||</p>

					<p class="f4">"Ko nu khvāyaṃ manusso vā amanussā vā gāthaṃ bhāsatī" ti.|| ||</p>

					<p class="f4">5. Atha kho Kisā-Gotamiyā bhikkhuniyā etad ahosi:|| ||</p>

					<p class="f4">"Māro kho ayaṃ pāpimā mama bhayaṃ chamhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">6. Atha kho Kisā-Gotamī bhikkhunī Māro kho ayaṃ pāpimā iti viditvā Māraṃ pāpimantaṃ gāthāhi paccabhāsi:|| ||</p>

					      <p class="f4 in2">"Accantaṃ ataputtā'mhi purisā etadantikā,||<br />
							Na socāmi na rodāmi na taṃ bhāyāmi āvuso.||<br />
							Sabbattha vihatā nandi tamokkhandho padālito,||<br />
							Jetvāna maccuno senaṃ viharāmi anāsavā" ti.|| ||</p>

					<p class="f4">7. Atha kho Māro pāpimā jānātī||<br />
					"Maṃ kisāGotamī bhikkhunī" ti||<br />
					dukkhī dummato tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.4" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p4">Sutta 4</a></h4>

					<h1>Vijayā Suttaṃ</h1>

					<p class="f4"><span class="f3">[<a id="p4.1">4.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p4.1">pts</a>][<a href="../../../../dhamma-vinaya/ati/sn/01_sagv/sn01.05.004.than.ati.htm#p4.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p4.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Vijayā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">2. Atha kho Māro pāpimā Vijayā bhikkhuniyā bhayaṃ chamhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī ten'upasaṇkami.</p>

					<p class="f4">Upasaṇkamitvā vijayaṃ bhikkhuniṃ gāthāya ajjhabhāsi:|| ||</p>

							<p class="f4 in2"><a id="pg131"><span class="f2 g"><b>[131]</b></span></a> "Daharā tvaṃ rūpavatī ahañ ca daharo susu,||<br />
							Pañcaṇgikena turiyena eh'ayye'bhiramāmase" ti.|| ||</p>

					<p class="f4">3. Atha kho Vijayāya bhikkhuniyā etad ahosi:|| ||</p>

					<p class="f4">"Ko nu kho ayaṃ manusso vā amanussā vā gāthaṃ bhāsatī" ti.|| ||</p>

					<p class="f4">4. Atha kho Vijayāya bhikkhuniyā etad ahosi:|| ||</p>

					<p class="f4">"Māro ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">5. Atha kho Vijayā bhikkhunī Māro ayaṃ pāpimā iti viditvā Māraṃ pāpimantaṃ gāthāhi paccabhāsi:|| ||</p>

					      <p class="f4 in2">"Rūpā saddā rasā gandhā phoṭṭhabbā ca manoramā,||<br />
							Niyyātayāmi tumh'eva Māra nā hi tena atthikā.||<br />
							Iminā pūtikāyena bhindanena pabhaṇgunā,||<br />
							Aṭṭīyāmi harāyāmi kāma-taṇhā samūhatā,||<br />
							Ye ca rūpūpagā sattā ye ca āruppaṭhāyino,||<br />
							Yā ca santā samāpatti sabbattha vihato tamo" ti.|| ||</p>

					<p class="f4">Atha kho Māro pāpimā jānāti||<br />
					"Maṃ vijayā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.5" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p5">Sutta 5</a></h4>

					<h1>Uppalavaṇṇā Suttaṃ</h1>

					<p class="f4"><span class="f3">[<a id="p5.1">5.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p5.1">pts</a>][<a href="../../../../dhamma-vinaya/ati/sn/01_sagv/sn01.05.005.than.ati.htm#p5.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p5.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Uppalavaṇṇā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ supupphitasālarukkha-mūle aṭṭhāsi.|| ||</p>

					<p class="f4">2. Atha kho Māro pāpimā Uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena Uppalavaṇṇā bhikkhunī ten'upasaṇkami.|| ||</p>

					<p class="f4">3. Upasaṇkamitvā Uppalavaṇṇaṃ bhikkhuniṃ gāthāya ajjhabhāsi:|| ||</p>

					      <p class="f4 in2">"Supupphitaggaṃ upagamma bhikkhunī||<br />
							ekā tvaṃ tiṭṭhasi sālamūle,||<br />
							Na c'atthi te dutiyā vaṇṇadhātu||<br />
							idhāgatā tādisikā bhaveyyuṃ||<br />
							Bāle na tvaṃ bhāyasi dhuttakānan" ti.|| ||</p>

					<p class="f4">4. Atha kho Uppalavaṇṇāya bhikkhuniyā etad ahosi:|| ||</p>

					<p class="f4"><a id="pg132"><span class="f2 g"><b>[132]</b></span></a> "Ko nu khvāyaṃ manusso vā amanussā vā gāthaṃ bhāsatī" ti.|| ||</p>

					<p class="f4">5. Atha kho Uppalavaṇṇāya bhikkhuniyā etad ahosi:|| ||</p>

					<p class="f4">"Māro ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">6. Atha kho Uppalavaṇṇā bhikkhunī Māro ayaṃ pāpimā iti viditvā Māraṃ pāpimantaṃ gāthāhi paccabhāsi:|| ||</p>

					      <p class="f4 in2">"Sataṃ sahassāna pi dhuttakānaṃ||<br />
							Idhāgatā tādisikā bhaveyyuṃ,||<br />
							Lomaṃ na iñjāmi na santasāmi||<br />
							Na Māra bhāyāmi tam ekikā pi.||<br />
							Esā antara-dhāyāmi kucchiṃ vā pavisāmi te,||<br />
							Pakhumantarikāyam pi tiṭṭhantiṃ maṃ na dakkhasi.||<br />
							Cittasmiṃ vasībhūtā'mhi iddhi-pādā subhāvitā,||<br />
							Sabbabandhanamuttā'mhi na taṃ bhāyāmi āvuso" ti.|| ||</p>

					<p class="f4">7. Atha kho Māro pāpimā jānāti||<br />
					"Maṃ uppalavaṇṇā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.6" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p6">Sutta 6</a></h4>

					<h1>Cālā Suttaṃ</h1>

					<p class="f4"><span class="f3">[<a id="p6.1">6.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p6.1">pts</a>][<a href="../../../../dhamma-vinaya/ati/sn/01_sagv/sn01.05.006.than.ati.htm#p6.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p6.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Cālā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">2. Atha kho Māro pāpimā yena Cālā bhikkhunī ten'upasaṇkami.|| ||</p>

					<p class="f4">Upasaṇkamitvā Cālaṃ bhikkhuniṃ etad avoca:|| ||</p>

					<p class="f4">"Kiṃ nu tvaṃ bhikkhunī na rocesī" ti?|| ||</p>

					<p class="f4">(Cālābhikkhunī:)|| ||</p>

					      <p class="f4 in2">"Jātiṃ khv'āhaṃ āvuso na rocemī" ti.|| ||</p>

					<p class="f4">(Māro:)|| ||</p>

					      <p class="f4 in2">"Kiṃ nu tvaṃ jātiṃ na rocesi||<br />
							jāto kāmāni bhūñja" ti.|| ||</p>

					<p class="f4">"Ko nu taṃ idam ādapayi jātiṃ mā rocesi bhikkhunī" ti.|| ||</p>

					<p class="f4">3. (Cālābhikkhunī:)|| ||</p>

					      <p class="f4 in2">"Jātassa Māraṇaṃ hoti jāto dukkhāni passati,||<br />
							Bandhaṃ vadhaṃ pariklesaṃ tasmā jātiṃ na rocaye.||<br />
							Buddho dhammam adesesi jātiyā samati-k-kamaṃ,||<br />
							Sabbadukkhappahāṇāya so maṃ sacce nivesayi.||<br />
							<a id="pg133"><span class="f2 g"><b>[133]</b></span></a> Ye ca rūpūpagā sattā ye ca āruppaṭṭhāyino,||<br />
							Nirodhaṃ appajānantā āgantāro puna-b-bhavan" ti.|| ||</p>

					<p class="f4">4. Atha kho Māro pāpimā jānāti||<br />
					"Maṃ Cālā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.7" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p7">Sutta 7</a></h4>

					<h1>Upacālā Suttaṃ</h1>

					<p class="f4"><span class="f3">[<a id="p7.1">7.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p7.1">pts</a>][<a href="../../../../dhamma-vinaya/ati/sn/01_sagv/sn01.05.007.than.ati.htm#p7.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p7.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho Upacālā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">3. Atha kho Māro pāpimā yena Upacālā bhikkhunī ten'upasaṇkami.|| ||</p>

					<p class="f4">Upasaṇkamitvā upacālaṃ bhikkhuniṃ etad avoca:|| ||</p>

					<p class="f4">Kattha nu tvaṃ bhikkhunī uppajjitukāmā ti?|| ||</p>

					<p class="f4">(Upacālā:)|| ||</p>

					      <p class="f4 in2">"Na khv'āhaṃ āvuso katthaci uppajjitukāmā" ti.|| ||</p>

					<p class="f4">4. (Māro:)|| ||</p>

					      <p class="f4 in2">"Tāvatiṃsā ca Yāmā ca Tusitā cāpi devatā,||<br />
							Nimmāṇaratino devā ye devā Vasa-vattino,||<br />
							Tattha cittaṃ paṇidhehi ratiṃ pacc'anubhossasī" ti.|| ||</p>

					<p class="f4">5. (Upacālā:)|| ||</p>

					      <p class="f4 in2">"Tāvatiṃsā ca Yāmā ca Tusitā cāpi devatā,||<br />
							Nimmāṇaratino devā ye devā Vasa-vattino,||<br />
							Kāmabandhana-badadhā te enti māravasaṃ puna.||<br />
							Sabbo ādipito loko sabbo loko padhūpito,||<br />
							Sabbo pajjalito loko sabbo loko pakampito,||<br />
							Akampitaṃ acalitaṃ aputhu-j-janasevitaṃ,||<br />
							Agati yattha Mārassa tattha me nirato mano" ti.|| ||</p>

					<p class="f4">Atha kho Māro pāpimā jānāti||<br />
					"Maṃ Upacālā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.8" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p8">Sutta 8</a></h4>

					<h1>Sīsūpacālā Suttaṃ</h1>

					<p class="f4"><span class="f3">[<a id="p8.1">8.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p8.1">pts</a>][<a href="../../../../dhamma-vinaya/ati/sn/01_sagv/sn01.05.008.than.ati.htm#p8.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p8.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Sīsūpacālā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">2. Atha kho Māro pāpimā Sīsūpacālā bhikkhunī ten'upasaṇkami.|| ||</p>

					<p class="f4">Upasaṇkamitvā sīsūpacālaṃ bhikkhuniṃ etad avoca:|| ||</p>

					<p class="f4">"Kassa nu tvaṃ bhikkhunī pāsaṇḍaṃ rocesī" ti?|| ||</p>

					<p class="f4">3. (Sīsūpacālā:)|| ||</p>

					      <p class="f4 in2">"Na khv'āhaṃ āvuso kassaci pāsaṇḍaṃ rocemi" ti,|| ||</p>

					<p class="f4">4. (Māro:)|| ||</p>

					      <p class="f4 in2">"Kiṃ nu uddissa muṇḍā'si samaṇī viya dissasi,||<br />
							Na ca rocesi pāsaṇḍaṃ kim iva carasi momuhā" ti.|| ||</p>

					<p class="f4">5. (Sisūpacālā:)|| ||</p>

					      <p class="f4 in2">"Ito bahiddhā pāsaṇḍā diṭṭhīsu pasīdanti ye,||<br />
							Na tesaṃ dhammaṃ rocemi na te Dhammassa kovidā.||<br />
							<a id="pg134"><span class="f2 g"><b>[134]</b></span></a> Atthi Sakyakule jāto Buddho appaṭi-puggalo,||<br />
							Sabb'ābhibhū māranudo sabbattham aparājito,||<br />
							Sabbattha mutto asito sabbaṃ passati cakkhumā.||<br />
							Sabbakamma-k-khayaṃ patto vimutto upadisaṇkhaye,||<br />
							So mayhaṃ Bhagavā Satthā tassa rocemi sāsanan" ti.|| ||</p>

					<p class="f4">Atha kho Māro pāpimā jānāti||<br />
					"Maṃ Sīsūpacālā bhikkhunī" ti||<br />
					dukkhī dummano tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.9" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p9">Sutta 9</a></h4>

					<h1>Selā Suttaṃ</h1>

					<p class="f4"><span class="f3">[<a id="p9.1">9.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p9.1">pts</a>][<a href="../../../../dhamma-vinaya/ati/sn/01_sagv/sn01.05.009.than.ati.htm#p9.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p9.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Selā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">2. Atha kho Māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena selā bhikkhunī ten'upasaṇkami.|| ||</p>

					<p class="f4">Upasaṇkamitvā selaṃ bhikkhūniṃ gāthāya ajjhabhāsi:|| ||</p>

					      <p class="f4 in2">"Ken idaṃ pakataṃ bimbaṃ kvan nu bimbassa kārako,||<br />
							Kvaṃ ca bimbaṃ samuppannaṃ kvaṃ nu bimbaṃ nirujjhatī" ti.|| ||</p>

					<p class="f4">3. Atha kho Selāya bhikkhuniyā etad ahosi:|| ||</p>

					<p class="f4">"Ko nu khvāyaṃ manusso vā amanussā vā gāthaṃ bhāsatī" ti.|| ||</p>

					<p class="f4">4. Atha kho Selāya bhikkhuniyā etad ahosi:|| ||</p>

					<p class="f4">"Māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">5. Atha kho Selā bhikkhunī Māro kho ayaṃ pāpimā iti viditvā Māraṃ pāpimantaṃ gāthāhi paccabhāsi:|| ||</p>

					      <p class="f4 in2">"Na-y-idaṃ attakataṃ bimbaṃ na-y-idaṃ parakataṃ aghaṃ,||<br />
							Hetuṃ paṭicca sambhūtaṃ hetubhaṇgā nirujjhati.||<br />
							Yathā aññataraṃ bījaṃ khette vuttaṃ virūhati,||<br />
							Paṭavīrasañ c'āgamma sinehañ ca tad ūbhayaṃ.||<br />
							Evaṃ khandhā ca dhātuyo cha ca āyatanā ime,||<br />
							Hetuṃ paṭicca sambhūtā hetubhaṇgā nirujjhare" ti.|| ||</p>

					<p class="f4">Atha kho Māro pāpimā jānāti||<br />
					"Maṃ Selā bhikkhunī" ti||<br />
					dukkhī dummano tatth'ev'antara-dhāyīti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.5.10" href="../../../../backmatter/indexes/sutta/sn/01_sagv/idx_05_bhikkhunisamyutta.htm#p10">Sutta 10</a></h4>

					<h1>Vajirā Suttaṃ</h1>

					<p class="f4"><span class="f3">[<a id="p10.1">10.1</a>][<a href="../../../../dhamma-vinaya/pts/sn/01_sagv/sn01.05.001-010.rhyc.pts.htm#p10.1">pts</a>][<a href="../../../../dhamma-vinaya/ati/sn/01_sagv/sn01.05.010.than.ati.htm#p10.1">than</a>][<a href="../../../../dhamma-vinaya/bps/sn/01_sagv/sn01.05.001-010.bodh.bps.htm#p10.1">bps</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Vajirā bhikkhunī pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ <a id="pg135"><span class="f2 g"><b>[135]</b></span></a> piṇḍa-pāta-paṭikkantā yena Andhavanaṃ ten'upasaṇkami divā-vihārāya.|| ||</p>

					<p class="f4">Andhavanaṃ ajjhoga-hetvā aññatarasmiṃ rukkha-mūle divā-vihāraṃ nisīdi.|| ||</p>

					<p class="f4">2. Atha kho Māro pāpimā Vajirāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vajirā bhikkhunī ten'upasaṇkami.|| ||</p>

					<p class="f4">3. Upasaṇkamitvā Vajiraṃ bhikkhuniṃ gāthāya ajjhabhāsi:|| ||</p>

					      <p class="f4 in2">"Kenāyaṃ pakato satto kuvaṃ sattassa kārako,||<br />
							Kuvaṃ satto samuppanno kuvaṃ satto nirujjhatī" ti.|| ||</p>

					<p class="f4">4. Atha kho Vajirāya bhikkhuniyā etad ahosi:|| ||</p>

					<p class="f4">"Ko nu khvāyaṃ manusso vā amanussā vā gāthaṃ bhāsatī" ti.|| ||</p>

					<p class="f4">5. Atha kho Vajirāya bhikkhuniyā etad ahosi:|| ||</p>

					<p class="f4">"Māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī" ti.|| ||</p>

					<p class="f4">6. Atha kho Vajirā bhikkhunī Māro kho ayaṃ pāpimā iti viditvā Māraṃ pāpimantaṃ gāthāya paccabhāsi:|| ||</p>

					      <p class="f4 in2">"Kiṃ nu satto ti paccesi Māra diṭṭhi-gataṃ nu te,||<br />
							Suddha-saṇkhārapuñjo'yaṃ na-y-idha sattūpalabbhati.||<br />
							Yathā hi aṇgasambhārā hoti saddo ratho iti,||<br />
							Evaṃ khandhesu santesu hoti satto ti sammuti.||<br />
							Dukkham eva hi sambhoti dukkhaṃ tiṭṭhati veti ca,||<br />
							Nāññatra dukkhā sambhoti nāññaṃ dukkhā nirujjhatī" ti.|| ||</p>

					<p class="f4">Atha kho Māro pāpimā jānāti||<br />
					"Maṃ Vajirā bhikkhunī" ti||<br />
					dukkhī dummano tatth'ev'antara-dhāyīti.|| ||</p>

					<p class="ctr">Bhikkhunī Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>