<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Sagatha Vagga, Devata Samyutta, Chetva Vagga, Suttas 71-81." />
<title>SN 1.1.71-81: Chetvā Vagga</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />
<div class="main">

					<h4 class="ctr">Saṃyutta Nikāya<br />
					I. Sagātha Vagga<br />
					1. Devatā-Saṃyutta<br />
					VIII. Chetvā Vagga</h4>

							<p class="ctr">Adapted from the 1995 edition of the digital version of the<br />
							<b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<h4 class="ctr"><a id="sn.1.1.71" href="../../../../backmatter/indexes/sutta/sn/01_sagv/idx_01_devatasamyutta.htm#p71">Sutta 71</a></h4>

					<h1>Chetvā [Jhatvā] Suttaṃ</h1>

					<p class="f4"><span class="f3">[<a id="p71">71.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p71.1">rhyc</a>][<a href="../../../../dhamma-vinaya/ati/sn/01_sagv/sn01.01.071.than.ati.htm#p71.1">than</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p71.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Eka-m-antaṃ ṭhitā kho sā devatā Bhagavantaṃ gāthāya ajjhabhāsi.|| ||</p>

					<p class="f4">"Kiṃ su jhatvā sukhaṃ seti||<br />
					kiṃ su jhatvā na socati,||<br />
					Kissassa eka-dhammassa||<br />
					vadhaṃ rocesi gotamā" ti?|| ||</p>

					<p class="f4">(Bhagavā:)|| ||</p>

					<p class="f4">"Kodhaṃ jhatvā sukhaṃ seti||<br />
					kodhaṃ jhatvā1 na socati,||<br />
					Kodhassa visamūlassa||<br />
					madhura-g-gassa devate,||<br />
					Vadhaṃ ariyā pasaṃ-santi||<br />
					taṃ hi jhatvā na socatī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.72" href="../../../../backmatter/indexes/sutta/sn/01_sagv/idx_01_devatasamyutta.htm#p72">Sutta 72</a></h4>

					<h1>Ratha Suttaṃ</h1>

					<p class="f4"><span class="f3">[<a id="p72.1">72.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p72.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p72.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ su rathassa paññāṇaṃ||<br />
					kiṃ su paññāṇamaggino,||<br />
					Kiṃ su raṭṭhassa paññāṇaṃ||<br />
					kiṃ su paññāṇamitthiyā" ti?|| ||</p>

					<p class="f4">(Bhagavā:)|| ||</p>

					<p class="f4">"Dhajo rathassa paññāṇaṃ||<br />
					dhūmo paññāṇamaggino,||<br />
					Rājā raṭṭhassa paññāṇaṃ||<br />
					bhattā paññāṇamitthiyā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.73" href="../../../../backmatter/indexes/sutta/sn/01_sagv/idx_01_devatasamyutta.htm#p73">Sutta 73</a></h4>

					<h1>Vitta Suttaṃ</h1>

					<p class="f4"><span class="f3">[<a id="p73.1">73.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p73.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p73.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ sūdha vittaṃ purisassa seṭṭhaṃ||<br />
					kiṃ su suciṇṇo sukham āvahāti,||<br />
					kiṃ su have sādutaraṃ rasānaṃ||<br />
					kathaṃ jīvitam āhu seṭṭhan" ti?|| ||</p>

					<p class="f4">(Bhagavā:)|| ||</p>

					<p class="f4">"Saddhīdha vittaṃ purisassa seṭṭham||<br />
					Dhammo suciṇṇo sukham āvahāti||<br />
					Saccaṃ have sādutaraṃ rasānaṃ||<br />
					paññājīviṃ jīvitam āhu seṭṭhan" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.74" href="../../../../backmatter/indexes/sutta/sn/01_sagv/idx_01_devatasamyutta.htm#p74">Sutta 74</a></h4>

					<h1>Vuṭṭhi Suttaṃ</h1>

					<p class="f4"><span class="f3">[<a id="p74.1">74.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p74.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p74.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ su uppatataṃ seṭṭhaṃ||<br />
					kiṃ su nipatataṃ varaṃ,||<br />
					Kiṃ su pavajamānānaṃ||<br />
					kiṃ su pavadataṃ varan" ti?|| ||</p>

					<p class="f4">(Aparā devatā:)|| ||</p>

					<p class="f4">"Bījaṃ uppatataṃ seṭṭhaṃ||<br />
					vuṭṭhi nipatataṃ varā,||<br />
					Gāvo pavajamānānaṃ||<br />
					putto pavadataṃ varo" ti.|| ||</p>

					<p class="f4">"(Bhagavā:)|| ||</p>

					<p class="f4">"Vijjā uppatataṃ seṭṭhā||<br />
					avijjā nipatataṃ varā,||<br />
					Saṅgho pavajamānānaṃ||<br />
					Buddho pavadataṃ varo" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.75" href="../../../../backmatter/indexes/sutta/sn/01_sagv/idx_01_devatasamyutta.htm#p75">Sutta 75</a></h4>

					<h1>Bhīta Suttaṃ</h1>

					<p class="f4"><span class="f3">[<a id="p75.1">75.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p75.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p75.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ sūdha bhītā janatā anekā||<br />
					Maggo ca nekāyatanaṃ pavutto,||<br />
					Pucchāmi taṃ Gotama bhūripañña||<br />
					kismiṃ ṭhito paralokaṃ na bhāye" ti?|| ||</p>

					<p class="f4">(Bhagavā:)|| ||</p>

					<p class="f4">"Vācaṃ manañca paṇidhāya sammā||<br />
					kāyena pāpāni akubbamāno,||<br />
					Bavhannapānaṃ gharamāvasanto||<br />
					<a id="pg43"><span class="f2 g"><b>[43]</b></span></a> Saddho mudū saṃvibhāgī vadaññū,||<br />
					Etesu dhammesu ṭhito catūsu||<br />
					dhamme ṭhito paralokaṃ na bhāye" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.76" href="../../../../backmatter/indexes/sutta/sn/01_sagv/idx_01_devatasamyutta.htm#p76">Sutta 76</a></h4>

					<h1>Na Jīrati Suttaṃ</h1>

					<p class="f4"><span class="f3">[<a id="p76.1">76.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p76.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p76.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ jīrati kiṃ na jīrati||<br />
					kiṃ su uppathoti vuccati,||<br />
					Kiṃ su dhammānaṃ paripantho||<br />
					kiṃ su rattin-divakkhayo,||<br />
					Kiṃ malaṃ Brahma-cariyassa||<br />
					kiṃ sinānamanodakaṃ.||<br />
					Kati lokasmiṃ chiddāni||<br />
					yattha cittaṃ na tiṭṭhati,||<br />
					Bhagavantaṃ puṭṭhum āgamma||<br />
					kathaṃ jānemu taṃ mayan" ti?|| ||</p>

					<p class="f4">(Bhagavā:)|| ||</p>

					<p class="f4">"Rūpaṃ jīrati maccānaṃ||<br />
					nāmagottaṃ na jīrati,||<br />
					Rāgo uppathoti vuccati||<br />
					lobho dhammānaṃ paripantho,||<br />
					Vayo rattin-divakkhayo||<br />
					itthi malaṃ Brahma-cariyassa||<br />
					etthāyaṃ sajjate pajā||<br />
					Tapo ca Brahma-cariyañ ca||<br />
					taṃ sinānam anodakaṃ.|| ||</p>

					<p class="f4">Cha lokasmiṃ chiddāni||<br />
					yattha cittaṃ na tiṭṭhati,||<br />
					Ālassaṃ ca pamādo ca||<br />
					anuṭṭhānaṃ asaṃyamo,||<br />
					Niddā tandi ca te chidde||<br />
					sabbaso taṃ vivajjaye" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.77" href="../../../../backmatter/indexes/sutta/sn/01_sagv/idx_01_devatasamyutta.htm#p77">Sutta 77</a></h4>

					<h1>Issara Suttaṃ</h1>

					<p class="f4"><span class="f3">[<a id="p77.1">77.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p77.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p77.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ su issariyaṃ loke||<br />
					kiṃ su bhaṇḍānamuttamaṃ,||<br />
					Kiṃ su satthamalaṃ loke||<br />
					kiṃ su lokasmiṃ abbudaṃ.||<br />
					Kiṃ su harantaṃ vārenti||<br />
					haranto pana ko piyo,||<br />
					Kiṃ su punappunāyan taṃ||<br />
					abhinandanti paṇḍitā" ti.|| ||</p>

					<p class="f4">(Bhagavā:)|| ||</p>

					<p class="f4">"Vaso issariyaṃ loke||<br />
					itthi bhaṇḍānam uttamaṃ,||<br />
					Kodho satthamalaṃ loke||<br />
					corā lokasmiṃ abbudaṃ||<br />
					Coraṃ harantaṃ vārenti||<br />
					haranto samaṇo piyo,||<br />
					Samaṇaṃ punappunāyan taṃ||<br />
					abhinandanti paṇḍitā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.78" href="../../../../backmatter/indexes/sutta/sn/01_sagv/idx_01_devatasamyutta.htm#p78">Sutta 78</a></h4>

					<h1>Kāma Suttaṃ</h1>

					<a id="pg44"><span class="f2 g"><b>[44]</b></span></a>

					<p class="f4"><span class="f3">[<a id="p78.1">78.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p78.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p78.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kim atthakāmo na dade||<br />
					kiṃ macco na pariccaje,||<br />
					Kiṃ su muñceyya kalyāṇaṃ||<br />
					pāpikañ ca na mocaye" ti?|| ||</p>

					<p class="f4">(Bhagavā:)|| ||</p>

					<p class="f4">"Attānaṃ na dado poso||<br />
					attāṇaṃ na pariccaje,||<br />
					Vācaṃ muñceyya kalyāṇaṃ||<br />
					pāpikañ ca na mocaye" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.79" href="../../../../backmatter/indexes/sutta/sn/01_sagv/idx_01_devatasamyutta.htm#p79">Sutta 79</a></h4>

					<h1>Pātheyya Suttaṃ</h1>

					<p class="f4"><span class="f3">[<a id="p79.1">79.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p79.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p79.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ su bandhati pātheyyaṃ||<br />
					kiṃ su bhogānamāsayo,||<br />
					Kiṃ su naraṃ parikassati||<br />
					kiṃ su lokasmiṃ dujjahaṃ,||<br />
					Kismiṃ baddhā puthusattā||<br />
					pāsena sakuṇī yathā" ti?|| ||</p>

					<p class="f4">(Bhagavā:)|| ||</p>

					<p class="f4">"Saddhā bandhati pātheyyaṃ||<br />
					siri bhogānam āsayo,||<br />
					Icchā naraṃ parikassati||<br />
					icchā lokasmiṃ dujjahā,||<br />
					Icchābaddhā puthusattā||<br />
					pāsena sakuṇī yathā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.80" href="../../../../backmatter/indexes/sutta/sn/01_sagv/idx_01_devatasamyutta.htm#p80">Sutta 80</a></h4>

					<h1>Pajjota Suttaṃ</h1>

					<p class="f4"><span class="f3">[<a id="p80.1">80.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p80.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p80.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Kiṃ su lokasmiṃ pajjoto||<br />
					kiṃ su lokasmiṃ jāgaro,||<br />
					Kiṃ su kamme sajīvānaṃ||<br />
					kimassa iriyāpatho.||<br />
					Kiṃ su alasaṃ analasañ ca||<br />
					mātā puttaṃva posati,||<br />
					Kiṃ su bhūtūpajīvanti||<br />
					ye pāṇā paṭhaviṃsitā" ti?|| ||</p>

					<p class="f4">(Bhagavā:)|| ||</p>

					<p class="f4">"Paññā lokasmiṃ pajjoto||<br />
					sati lokasmiṃ1 jāgaro,||<br />
					Gāvo kamme sajīvānaṃ||<br />
					sītassa iriyāpatho.||<br />
					Vuṭṭhi alasaṃ analasañ ca||<br />
					mātā puttaṃva posati,||<br />
					Vuṭṭhiṃ bhūtūpajīvanti||<br />
					ye pāṇā paṭhaviṃsitā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h4 class="ctr"><a id="sn.1.1.81" href="../../../../backmatter/indexes/sutta/sn/01_sagv/idx_01_devatasamyutta.htm#p81">Sutta 81</a></h4>

					<h1>Araṇa Suttaṃ</h1>

					<p class="f4"><span class="f3">[<a id="p81.1">81.1</a>][<a href="../../../../dhamma-vinaya/pts/sn/01_sagv/sn01.01.071-081.rhyc.pts.htm#p81.1">rhyc</a>][<a href="../../../../dhamma-vinaya/wp/sn/01_sagv/sn01.01.071-081.bodh.wp.htm#p81.1">bodh</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">(Devatā:)|| ||</p>

					<p class="f4">"Ke sūdha araṇā loke||<br />
					kesaṃ vusitaṃ na nassati,||<br />
					Kedha icchaṃ parijānanti||<br />
					kesaṃ bhojissiyaṃ sadā||<br />
					<a id="pg45"><span class="f2 g"><b>[45]</b></span></a> Kiṃ su mātā pitā bhātā||<br />
					vandantī naṃ pati-ṭ-ṭhitaṃ,||<br />
					Kiṃ su idha jātihīnaṃ||<br />
					abhivādenti khattiyā" ti?|| ||</p>

					<p class="f4">(Bhagavā:)|| ||</p>

					<p class="f4">"Samaṇīdha araṇā loke||<br />
					samaṇānaṃ vusitaṃ na nassati.||<br />
					Samaṇā icchaṃ parijānanti||<br />
					samaṇānaṃ bhojissiyaṃ sadā.|| ||</p>

					<p class="f4">Samaṇaṃ mātā pitā bhātā||<br />
					vandanti naṃ pati-ṭ-ṭhitaṃ,||<br />
					Samaṇīdha jātihīnaṃ||<br />
					abhivādenti khattiyā" ti.|| ||</p>

					<p>&nbsp;</p>

					<p class="ctr">Jhatvā Vagga Aṭṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>