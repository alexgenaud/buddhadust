<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="Information for the study of Buddhism and Buddhist Suttas in translation and the original Pali." />
<title>SN 1.9.1-14: Vana Samyutta</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>
<hr />
<p>&nbsp;</p>

<hr />

<div class="main">

					<h4 class="ctr c">Saṃyutta Nikāya<br />
					Sagatha Vagga</h4>

					<h1>Vana Saṃyutta</h1>

					<h4 class="ctr">Suttas 1-14</h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg197"><span class="f2 g"><b>[197]</b></span></a></p>

					<h4 class="ctr"><a id="sn.1.9.1" href="../../../../backmatter/indexes/sutta/sn/01_sagv/idx_09_vanasamyutta.htm#p1">Sutta 1</a></h4>

					<h1>Viveka Suttaṃ</h1>

					<p class="f4"><span class="f3">[<a id="p1.1">1.1</a>][<a href="../../../../dhamma-vinaya/pts/sn/01_sagv/sn01.09.001.rhyc.pts.htm#p1.1">pts</a>][<a href="../../../../dhamma-vinaya/ati/sn/01_sagv/sn01.09.001.than.ati.htm#p1.1">than</a>] </span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena so bhikkhu divā-vihāragato pāpake akusale vitakke vitakketi gehanissite.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā tassa bhikkhuno anukampikā attha-kāmā taṃ bhikkhuṃ saṃvejetukāmā yena so bhikkhu ten'upasaṅkami.|| ||</p>

					<p class="f4">4. Upasaṅkamitvā taṃ bhikkhuṃ gāthāhi ajjhabhāsi:|| ||</p>

					      <p class="f4 in2">"Viveka-kāmosi vanaṃ paviṭṭho atha te mano niccharatī bahiddhā,||<br />
							Jano janasmiṃ vinayassu chandaṃ tato sukhī hohisi vīta-rāgo.||<br />
							Aratiṃ pajahāsi sato bhavāsi sataṃ taṃ sādayāmase,||<br />
							Pātālarajo hi duttaro mā taṃ kāmarajo avāhari.||<br />
							Sakuṇo yathā paṃsukuṇḍito vidhunaṃ pātayati sitaṃ rajaṃ,||<br />
							Evaṃ bhikkhu padhānavā satimā vidhunaṃ pātayati sitaṃ rajan" ti.|| ||</p>

					<p class="f4">Atha kho so bhikkhu tāya devatāya saṃvejito saṃvegamāpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.2" href="../../../../backmatter/indexes/sutta/sn/01_sagv/idx_09_vanasamyutta.htm#p2">Sutta 2</a></h4>

					<h1>Upaṭṭhāna Suttaṃ</h1>

					<p class="f4"><span class="f3">[<a id="p2.1">2.1</a>][<a href="../../../../dhamma-vinaya/pts/sn/01_sagv/sn01.09.002.rhyc.pts.htm#p2.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4"><a id="pg198"><span class="f2 g"><b>[198]</b></span></a>Tena kho pana samayena so bhikkhu divā-vihāragato supati.|| ||</p>

					<p class="f4">3. Atha kho yā tasmiṃ vanasaṇaḍe adhivatthā devatā tassa bhikkhuno anukampikā attha-kāmā taṃ bhikkhuṃ saṃvejetukāmā yena so bhikkhu ten'upasaṅkami.|| ||</p>

					<p class="f4">4. Upasaṅkamitvā taṃ bhikkhuṃ gāthāhi ajjhabhāsi:|| ||</p>

					      <p class="f4 in2">"Uṭṭhehi bhikkhu kiṃ sesi ko attho supinena te,||<br />
							Āturassa hi kā niddā sallaviddhassa ruppato.||<br />
							Yāya saddhāya pabba-jito agārasmā'nagāriyaṃ,||<br />
							Tam eva saddhaṃ brūhehi mā niddāya vasaṃ gamī" ti.|| ||</p>

							<p class="f4 in2">5. "Aniccā addhuvā kāmā yesu mando samucchito,||<br />
							Bandhesu muttaṃ asitaṃ kasmā pabba-jitaṃ tape.||<br />
							Chanda-rāgassa vinayā avijjāsamati-k-kamā,||<br />
							Taṃ ñāṇaṃ pariyodātaṃ kasmā pabba-jitaṃ tape.||<br />
							Bhetvā avijjaṃ vijjāya āsavānaṃ pari-k-khayā,||<br />
							Asokaṃ anupāyāsaṃ kasmā pabba-jitaṃ tape.||<br />
							Āraddha-viriyaṃ pahit'attaṃ niccaṃ daḷha-parakkamaṃ,||<br />
							Nibbāṇaṃ abhikaṅkhantaṃ kasmā pabba-jitaṃ tape" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.3" href="../../../../backmatter/indexes/sutta/sn/01_sagv/idx_09_vanasamyutta.htm#p3">Sutta 3</a></h4>

					<h1>Kassapagotta Suttaṃ</h1>

					<p class="f4"><span class="f3">[<a id="p3.1">3.1</a>][<a href="../../../../dhamma-vinaya/pts/sn/01_sagv/sn01.09.003.rhyc.pts.htm#p3.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ āyasmā Kassapa-gotto Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayen'āyasmā Kassapa-gotto divā-vihāra-gato aññataraṃ ch'etaṃ ovadati.|| ||</p>

					<p class="f4">3. Atha kho yā tasmiṃ vana-saṇḍe adhivatvā devatā āyasmato Kassapa-gottassa anukampikā attha-kāmā āyasmantaṃ Kassapagottaṃ saṃvejetukāmā yen'āyasmā Kassapa-gotto ten'upasaṅkami.|| ||</p>

					<p class="f4">4. Upasaṅkamitvā āyasmantaṃ Kassapa-gottaṃ gāthāhi ajjhabhāsi:|| ||</p>

					      <p class="f4 in2">"Giriduggacaraṃ ch'etaṃ appapaññaṃ acetasaṃ,||<br />
							Akāle ovadaṃ bhikkhu mando va paṭibhāti maṃ.||<br />
							Suṇāti na vijānāti āloketi na passati,||<br />
							Dhammasmiṃ bhaññamānasmiṃ atthaṃ bālo na bujjhati.||<br />
							<a id="pg199"><span class="f2 g"><b>[199]</b></span></a>sace pi dasa pajjote dhārayissasi Kassapa,||<br />
							N'eva dakkhiti rūpāni cakkhu hi'ssa na vijjatī" ti.|| ||</p>

					<p class="f4">Atha kho āyasmā Kassapagotto tāya devatāya saṃvejito saṃvegamāpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.4" href="../../../../backmatter/indexes/sutta/sn/01_sagv/idx_09_vanasamyutta.htm#p4">Sutta 4</a></h4>

					<h1>Sambahulā (or Cārika) Suttaṃ</h1>

					<p class="f4"><span class="f3">[<a id="p4.1">4.1</a>][<a href="../../../../dhamma-vinaya/pts/sn/01_sagv/sn01.09.004.rhyc.pts.htm#p4.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ sambahulā bhikakhū Kosalesu viharanti aññatarasmiṃ vana-saṇḍe.|| ||</p>

					<p class="f4">2. Atha kho te bhikkhū vassaṃ vutthā temāsaccayena cārikaṃ pakkamiṃsu.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā te bhikkhū apassantī paridevamānā tāyaṃ velāyaṃ imaṃ gāthaṃ abhāsi:|| ||</p>

					      <p class="f4 in2">"Arati viya me'jja khāyati||<br />
							bahuke disvāna vivitte āsane,||<br />
							Te cittakathā bahu-s-sutā||<br />
							ko'me Gotama-sāvakā gatā" ti.|| ||</p>

					<p class="f4">4. Evaṃ vutte aññatarā devatā taṃ devataṃ gāthāya ajjhabhāsi:|| ||</p>

					      <p class="f4 in2">"Magadhaṃ gatā Kosalaṃ gatā||<br />
							ekacciyā pana Vajjibhūmiyā,||<br />
							Migā viya asaṅgacārino||<br />
							aniketā viharanti bhikkhavo" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.5" href="../../../../backmatter/indexes/sutta/sn/01_sagv/idx_09_vanasamyutta.htm#p5">Sutta 5</a></h4>

					<h1>Ānanda Suttaṃ</h1>

					<p class="f4"><span class="f3">[<a id="p5.1">5.1</a>][<a href="../../../../dhamma-vinaya/pts/sn/01_sagv/sn01.09.005.rhyc.pts.htm#p5.1">pts</a>]</span> Evaṃ me sutaṃ.</p>

					<p class="f4">Ekaṃ samayaṃ āyasmā Ānando Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayen'āyasmā Ānando ati-velaṃ gihīsaññattibahulo viharati.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā āyasmato Ānandassa anukampikā attha-kāmā āyasmantaṃ Ānandaṃ saṃvejetukāmā yen'āyasmā Ānando ten'upasaṅkami.|| ||</p>

					<p class="f4">Upasaṅkamitvā āyasmantaṃ Ānandaṃ gāthāya ajjhabhāsi:|| ||</p>

					      <p class="f4 in2">"Rukkha-mūlagahaṇaṃ pasakkiya||<br />
							nibbāṇaṃ hadayasmiṃ opiya,||<br />
							<a id="pg200"><span class="f2 g"><b>[200]</b></span></a>jhāya Gotama mā ca pamādo||<br />
							kiṃ te biḷibiḷikā karissatī" ti.|| ||</p>

					<p class="f4">4. Atha kho āyasmā Ānando tāya devatāya saṃvejito saṃvegam āpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.6" href="../../../../backmatter/indexes/sutta/sn/01_sagv/idx_09_vanasamyutta.htm#p6">Sutta 6</a></h4>

					<h1>Anuruddha Suttaṃ</h1>

					<p class="f4"><span class="f3">[<a id="p6.1">6.1</a>][<a href="../../../../dhamma-vinaya/pts/sn/01_sagv/sn01.09.006.rhyc.pts.htm#p6.1">pts</a>][<a href="../../../../dhamma-vinaya/ati/sn/01_sagv/sn01.09.006.than.ati.htm#p6.1">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ āyasmā Anuruddho Kosalesu viharati aññatarasmiṃ vana-saṇḍe.|| ||</p>

					<p class="f4">2. Atha kho aññatarā Tāvatiṃsakāyikā devatā Jālinī nāma āyasmato Anuruddhassa purāṇa-dutiyikā yen'āyasmā Anuruddho ten'upasaṅkami.|| ||</p>

					<p class="f4">3. Upasaṅkamitvā āyasmantaṃ Anuruddhaṃ gāthāhi ajjhabhāsi:|| ||</p>

					      <p class="f4 in2">"Tattha cittaṃ paṇidhehi yattha te vusitaṃ pure,||<br />
							Tāvatiṃsesu devesu sabba-kāmasamiddhisu||<br />
							Purakkhato parivuto devakaññāhi sobhasī" ti.|| ||</p>

					<p class="f4">4.[Anuruddho:]|| ||</p>

							<p class="f4 in2">"Duggatā devakaññāyo sakkāyasmiṃ pati-ṭ-ṭhitā,||<br />
							Te cāpi duggatā sattā devakaññāhi patthitātika" ti.|| ||</p>

					<p class="f4">5. [Jālinī:]|| ||</p>

							<p class="f4 in2">"Na te sukhaṃ pajānanti ye na passanti Nandanaṃ,||<br />
							Āvāsaṃ naradevānaṃ tidasānaṃ yasassinan" ti.|| ||</p>

					<p class="f4">6. [Anuruddho:]|| ||</p>

					      <p class="f4 in2">"Na tvaṃ bāle vijānāsi yathā arahataṃ vaco,||<br />
							Aniccā sabbe saṅkhārā uppādavaya-dhammino,||<br />
							Uppajjitvā nirujjhanti tesaṃ vūpasamo sukho.||<br />
							N'atthi dāni punāvāso deva-kāyasmiṃ Jālinī,||<br />
							Vikkhīṇo jāti-saṃsāro n'atthi dāni puna-b-bhavo" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.7" href="../../../../backmatter/indexes/sutta/sn/01_sagv/idx_09_vanasamyutta.htm#p7">Sutta 7</a></h4>

					<h1>Nāgadatta Suttaṃ</h1>

					<p class="f4"><span class="f3">[<a id="p7.1">7.1</a>][<a href="../../../../dhamma-vinaya/pts/sn/01_sagv/sn01.09.007.rhyc.pts.htm#p7.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ āyasmā Nāgadatto Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayen'āyasmā Nāgadatto atikālena gāmaṃ pavisati,||<br />
					atidivā paṭikkamati.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā āyasmato Nāgadattassa anukampikā attha-kāmā āyasmantaṃ Nāgadattaṃ saṃvejetukāmā yen'āyasmā Nāgadatto ten'upasaṅkami.|| ||</p>

					<p class="f4"><a id="pg201"><span class="f2 g"><b>[201]</b></span></a> 4. Upasaṅkamitvā āyasmantaṃ Nāgadattaṃ gāthāhi ajjhabhāsi:|| ||</p>

					      <p class="f4 in2">"Kāle pavissa Nāgadatta||<br />
							divā ca āgantvā ati-velacārī,||<br />
							Saṃsaṭṭho gahaṭṭhehi||<br />
							samānasukha-dukkho.||<br />
							Bhāyāmi Nāgadattaṃ suppagabbhaṃ||<br />
							kulesu vinibaddhaṃ,||<br />
							Mā h'eva maccurañño balavato||<br />
							antakassa vasam eyyā" ti.|| ||</p>

					<p class="f4">5. Atha kho āyasmā Nāgadatto tāya devatāya saṃvejito saṃvegam āpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.8" href="../../../../backmatter/indexes/sutta/sn/01_sagv/idx_09_vanasamyutta.htm#p8">Sutta 8</a></h4>

					<h1>Kulagharaṇī Suttaṃ</h1>

					<p class="f4"><span class="f3">[<a id="p8.1">8.1</a>][<a href="../../../../dhamma-vinaya/pts/sn/01_sagv/sn01.09.008.rhyc.pts.htm#p8.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena so bhikkhu aññatarasmiṃ kule ati-velaṃ ajjhogāḷhappatto viharati.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā tassa bhikkhuno anukamipikā attha-kāmā taṃ bhikkhuṃ saṃvejetukāmā yā tasmiṃ kule kulagharaṇī tassā vaṇṇaṃ abhinimminitvā yena so bhikkhu ten'upasaṅkami.</p>

					<p class="f4">4. Upasaṅkamitvā taṃ bhikkhuṃ gāthāhi ajjhabhāsi:|| ||</p>

					      <p class="f4 in2">"Nadītīresu saṇṭhāne sabhāsu rathiyāsu ca,||<br />
							Janā saṅgamma mantenti mañ ca tañ ca kim antaran" ti.|| ||</p>

							<p class="f4 in2">5. "Bahū hi saddā paccūhā khamitabbā tapassinā,||<br />
							Na tena maṅku hotabbo na hi tena kilissati.||<br />
							Yo ca saddaparittāsī vane vātamigo yathā,||<br />
							Lahucitto ti taṃ āhu nāssa sampajjate vatan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.9" href="../../../../backmatter/indexes/sutta/sn/01_sagv/idx_09_vanasamyutta.htm#p9">Sutta 9</a></h4>

					<h1>Vajjiputta Suttaṃ</h1>

					<p class="f4"><span class="f3">[<a id="p9.1">9.1</a>][<a href="../../../../dhamma-vinaya/pts/sn/01_sagv/sn01.09.009.rhyc.pts.htm#p9.1">pts</a>][<a href="../../../../dhamma-vinaya/ati/sn/01_sagv/sn01.09.009.than.ati.htm#p9.1">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro Vajjiputtako bhikkhu Vesāliyaṃ viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena Vesāliyaṃ sabbaratticāro hoti.|| ||</p>

					<p class="f4"><a id="pg202"><span class="f2 g"><b>[202]</b></span></a> 3. Atha kho so bhikkhū Vesāliyaṃ turiyatāḷitavāditanigghosasaddaṃ sutvā paridevamāno tāyaṃ velāyaṃ imaṃ gāthaṃ abhāsi:</p>

					      <p class="f4 in2">"Ekakā mayaṃ araññe viharāma||<br />
							apaviddhaṃ va vanasmiṃ dārukaṃ,||<br />
							Etādisikāya rattiyā||<br />
							ko su nāma amhehi pāpiyo" ti.|| ||</p>

					<p class="f4">4. Atha kho yā tasmiṃ vana-saṇḍe adhivatthā devatā tassa bhikkhuno anukampikā attakāmā taṃ bhikkhuṃ saṃvejetukāmā yena so bhikkhu ten'upasaṅaṃkami.|| ||</p>

					<p class="f4">5. Upasaṅkamitvā taṃ bhikkhuṃ gāthāya ajjhabhāsi:|| ||</p>

					      <p class="f4 in2">"Ekako tvaṃ araññe viharasi||<br />
							apaviddhaṃ va vanasmiṃ dārukaṃ,||<br />
							Tassa te bahukā pihayanti||<br />
							nerayikā viya saggagāminan" ti.|| ||</p>

					<p class="f4">6. Atha kho so bhikkhu tāya devatāya saṃvajito saṃvegam āpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.10" href="../../../../backmatter/indexes/sutta/sn/01_sagv/idx_09_vanasamyutta.htm#p10">Sutta 10</a></h4>

					<h1>Sajjhāya Suttaṃ</h1>

					<p class="f4"><span class="f3">[<a id="p10.1">10.1</a>][<a href="../../../../dhamma-vinaya/pts/sn/01_sagv/sn01.09.010.rhyc.pts.htm#p10.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena so bhikkhu yaṃ sudaṃ pubbe ati-velaṃ sajjhāya bahulo viharati.|| ||</p>

					<p class="f4">So aparena samayena appossukko tuṇhī-bhūto saṃkasāyati.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā tassa bhikkhuno dhammaṃ asuṇantī yena so bhikkhu ten'upasaṅkami.|| ||</p>

					<p class="f4">Upasaṅkamitvā taṃ bhikkhuṃ gāthāhi ajjhabhāsi:|| ||</p>

					      <p class="f4 in2">"Kasmā tuvaṃ dhamma-padāni bhikkhū||<br />
							nādhīyasi bhikkhūhi saṃvasanto,||<br />
							Sutvāna dhammaṃ labhati ppasādaṃ||<br />
							diṭṭhe'va dhamme labhati ppasaṃsan" ti?</p>

							<p class="f4 in2">"Ahu pure dhamma-padesu chando||<br />
							yāva virāgena samāgamimha,||<br />
							<a id="pg203"><span class="f2 g"><b>[203]</b></span></a>yato virāgena samāgamimha,||<br />
							yaṃ kiñci diṭṭhaṃ va sutaṃ vā mutaṃ,||<br />
							Aññāya nikkhepanam āhu santo" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.11" href="../../../../backmatter/indexes/sutta/sn/01_sagv/idx_09_vanasamyutta.htm#p11">Sutta 11</a></h4>

					<h1>A-yoniso Suttaṃ</h1>

					<p class="f4"><span class="f3">[<a id="p11.1">11.1</a>][<a href="../../../../dhamma-vinaya/pts/sn/01_sagv/sn01.09.011.rhyc.pts.htm#p11.1">pts</a>][<a href="../../../../dhamma-vinaya/ati/sn/01_sagv/sn01.09.011.than.ati.htm#p11.1">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena so bhikkhu divā-vihāragato pāpake akusale vitakke vitakketi.|| ||</p>

					<p class="f4">Seyyath'īdaṃ:||<br />
					kāma-vitakkaṃ||<br />
					vyāpāda-vitakkaṃ||<br />
					vihiṃsā-vitakkaṃ.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā tassa bhikkhuno anukampikā attha-kāmā taṃ bhikkhuṃ saṃvejetukāmā yena so bhikkhu ten'upasaṅkami.|| ||</p>

					<p class="f4">4. Upasaṅkamitvā taṃ bhikkhuṃ gāthāhi ajjhabhāsi:|| ||</p>

					      <p class="f4 in2">"A-yoniso-mana-sikārā bho vitakkehi majjasi,||<br />
							Ayoniṃ paṭinissajja yoniso anuvicintaya.||<br />
							Satthāraṃ dhammam ārabbha Saṅghaṃ sīlāni-vattano,||<br />
							Adhigacchasi pāmojjaṃ pītisukham asaṃsayaṃ,||<br />
							Tato pāmojjabahulo dukkhass'antaṃ karissasī" ti.|| ||</p>

					<p class="f4">5. Atha kho so bhikkhu tāya devatāya saṃvejito saṃvegam āpādī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.12" href="../../../../backmatter/indexes/sutta/sn/01_sagv/idx_09_vanasamyutta.htm#p12">Sutta 12</a></h4>

					<h1>Majjhathika (or Saṇika) Suttaṃ</h1>

					<p class="f4"><span class="f3">[<a id="p12.1">12.1</a>][<a href="../../../../dhamma-vinaya/pts/sn/01_sagv/sn01.09.012.rhyc.pts.htm#p12.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Atha kho tasmiṃ vana-saṇḍe adhivatthā devatā yena so bhikkhu ten'upasaṅkami.|| ||</p>

					<p class="f4">3. Upasaṅkamitvā tassa bhikkhuno santike imaṃ gāthaṃ abhāsi:|| ||</p>

					      <p class="f4 in2">"Ṭhite majjhantike kāle sanni-sinnesu pakkhisu,||<br />
							Saṇate va mahāraññaṃ taṃ bhayaṃ paṭibhāti maṃ" ti.|| ||</p>

					<p class="f4">[Bhikkhu: —]|| ||</p>

					      <p class="f4 in2">"Ṭhite majjhantike kāle sanni-sinnesu pakkhisu,||<br />
							Saṇate va mahāraññaṃ sā rati paṭibhāti man" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.13" href="../../../../backmatter/indexes/sutta/sn/01_sagv/idx_09_vanasamyutta.htm#p13">Sutta 13</a></h4>

					<h1>Pākat-Indriya Suttaṃ aka Sambahulā-Bhikkhū Suttaṃ</h1>

					<p class="f4"><span class="f3">[<a id="p13.1">13.1</a>][<a href="../../../../dhamma-vinaya/pts/sn/01_sagv/sn01.09.013.rhyc.pts.htm#p13.1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ sambahulā bhikkhū Kosalesu viharanti aññatarasmiṃ vana-saṇḍe,||<br />
					uddhatā uṇṇaḷā capalā mukharā <a id="pg204"><span class="f2 g"><b>[204]</b></span></a> vikiṇṇa-vācā muṭṭha-s-satino asampajānā asamāhitā vibbhanta-cittā pākat'indriyā.|| ||</p>

					<p class="f4">2. Atha kho yā tasmiṃ vana-saṇḍe adhivatthā devatā tesaṃ bhikkhūnaṃ anukampikā attha-kāmā te bhikkhū saṃvejetukāmā yena te bhikkhū ten'upasaṅkami.</p>

					<p class="f4">3. Upasaṅkamitvā te bhikkhū gāthāhi ajjhabhāsi.|| ||</p>

					      <p class="f4 in2">"Sukha-jīvino pure āsuṃ bhikkhū Gotama-sāvakā,||<br />
							Anicchā piṇḍam esanā anicchā sayanāsanaṃ,||<br />
							Loke aniccataṃ ñatvā dukkhass'antaṃ akaṃsu te.||<br />
							Dupposaṃ katvā attāṇaṃ gāme gāmaṇikā viya,||<br />
							Bhūtvā bhutvā nipajjanti parāgāresu mucchitā.||<br />
							Saṅghassa añjaliṃ katvā idh'ekacce vadām'ahaṃ,||<br />
							Appaviddhā anāthā te yathā petā tath'eva te.||<br />
							Ye kho pamattā viharanti te me sandhāya bhāsitaṃ,||<br />
							Ye appamattā viharanti namo tesaṃ karom'ahan" ti.|| ||</p>

					<p class="f4">4. Atha kho te bhikkhū tāya devatāya saṃvejitā saṃvegam āpādun.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.9.14" href="../../../../backmatter/indexes/sutta/sn/01_sagv/idx_09_vanasamyutta.htm#p14">Sutta 14</a></h4>

					<h1>Gandhatthena, or Puṇḍarīka, or Upaṭṭhāna Suttaṃ</h1>

					<p class="f4"><span class="f3">[<a id="p14.1">14.1</a>][<a href="../../../../dhamma-vinaya/pts/sn/01_sagv/sn01.09.014.rhyc.pts.htm#p14.1">pts</a>][<a href="../../../../dhamma-vinaya/ati/sn/01_sagv/sn01.09.014.than.ati.htm#p14.1">than</a>][<a href="../../../../dhamma-vinaya/ati/sn/01_sagv/sn01.09.014.olen.ati.htm#p14.1">olen</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ aññataro bhikkhu Kosalesu viharati aññatarasmiṃ vana-saṇḍe.|| ||</p>

					<p class="f4">2. Tena kho pana samayena so bhikkhu pacchā-bhattaṃ piṇḍa-pāta-paṭikkanto pokkharaṇiṃ ogāhetvā padumaṃ upasiṅghati.|| ||</p>

					<p class="f4">3. Atha kho yā tasmiṃ vana-saṇḍe adhivatthā devatā tassa bhikkhuno anukampikā attha-kāmā taṃ bhikkhuṃ saṃvejetukāmā yena so bhikkhu ten'upasaṅkami.|| ||</p>

					<p class="f4">4. Upasaṅkamitvā taṃ bhikkhuṃ gāthāya ajjhabhāsi:|| ||</p>

					      <p class="f4 in2">"Yam etaṃ vārijaṃ pupphaṃ adinnaṃ upasiṅghasi,||<br />
							Ekaṅgam etaṃ theyyānaṃ gandhattheno'si mārisā" ti.|| ||</p>

					<p class="f4">5. [Bhikkhu:]|| ||</p>

					      <p class="f4 in2">"Na harāmi na bhañjāmi ārā siṅghāmi vārijaṃ,||<br />
							Atha kena nu vaṇṇena gandhattheno'ti vuccati.|| ||</p>

					      <p class="f4 in2">Yavāyaṃ bhisāni khaṇati puṇḍarīkāni bhañjati,||<br />
							Evaṃ ākiṇṇakammanto kasmā eso na vuccatī" ti.|| ||</p>

					<p class="f4"><a id="pg205"><span class="f2 g"><b>[205]</b></span></a> 6. [Devatā:]|| ||</p>

					      <p class="f4 in2">"Ākiṇṇaluddo puriso dhāti celaṃ va makkhito,||<br />
							Tasmiṃ me vacanaṃ n'atthi tañ ca arahāmi vattave.||<br />
							Anaṅgaṇassa posassa niccaṃ sucigavesino,||<br />
							Vāḷaggamattaṃ pāpassa abbhāmattaṃ va khāyatī" ti.|| ||</p>

					<p class="f4">7. [Bhikkhu:]|| ||</p>

					      <p class="f4 in2">"Addhā maṃ yakkha jānāsi atho maṃ anukampasi,||<br />
							Puna pi yakkha vajjāsi yadā passasi edisaṃ" ti.|| ||</p>

					<p class="f4">8. [Devatā:]|| ||</p>

					      <p class="f4 in2">"N'eva taṃ upajīvāmi na pi te bhatak'āmhase,||<br />
							Tvam eva bhikkhu jāneyya yena gaccheyya suggatin" ti.|| ||</p>

					<p class="f4">9. Atha kho so bhikkhu tāya devatāya saṃvejito saṃvegam āpādī ti.|| ||</p>

					<p class="ctr">Vana Saṃyuttaṃ Samattaṃ</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>