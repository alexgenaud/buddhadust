<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Samyutta Nikaya 1.8.1-12." />
<title>SN 1.8.1-12: Vangisa-Thera-Samyutta</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>
<hr />
<p>&nbsp;</p>

<hr />

<div class="main">

					<h4 class="ctr">Saɱyutta Nikāya<br />
					I. Sagātha Vagga<br />
					8. Vaŋgīsa-Thera-saŋyutta</h4>

					<h4 class="ctr">Suttas 1-12</h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg185"><span class="f2 g"><b>[185]</b></span></a></p>

					<h4 class="ctr"><a id="sn.1.8.1" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p1">Sutta 1</a></h4>

					<h1>Nikkhanta Suttaɱ</h1>

					<p class="f4"><span class="f3">[<a id="p1.1">1.1</a>][<a href="../../../../dhamma-vinaya/pts/sn/01_sagv/sn01.08.001.rhyc.pts.htm#p1.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ āyasmā Vaŋgīso Āḷaviyaɱ viharati Aggāḷave cetiye āyasmatā Nigrodha-Kappena upajjhāyena saddhiɱ.|| ||</p>

					<p class="f4">2. Tena kho pana samayen'āyasmā Vaŋgīso navako hoti acira-pabba-jito ohiyyako vihārapālo.|| ||</p>

					<p class="f4">3. Atha kho sambahulā itthiyo samalaŋkaritvā yen'Aggāḷavako ārāmo ten'upasankamiɱsu vihārapekkhikāyo.|| ||</p>

					<p class="f4">4. Atha kho āyasmato Vaŋgīsassa tā itthiyo disvā anabhirati uppajjati,||<br />
					rāgo cittaɱ anuddhaɱseti.|| ||</p>

					<p class="f4">5. Atha kho āyasmato Vaŋgīsassa etad ahosi:|| ||</p>

					<p class="f4">"Alābhā vata me,||<br />
					na vata me lābhā.|| ||</p>

					<p class="f4">Dulladdhaɱ vata me,||<br />
					na vata me su-laddhaɱ.|| ||</p>

					<p class="f4">Yassa me anabhirati uppannā,||<br />
					rāgo cittaɱ anuddhaɱseti.|| ||</p>

					<p class="f4">Taɱ kut'ettha labbhā yam me paro anabhiratiɱ vinodatvā abhiratiɱ uppādeyya.|| ||</p>

					<p class="f4">Yaɱ nūnāhaɱ attanā va attano anabhiratiɱ vinodetvā abhiratiɱ uppādeyyan" ti.|| ||</p>

					<p class="f4">6. Atha kho āyasmā Vaŋgīso attanā va attano anabhiratiɱ vinodetvā abhiratiɱ uppādetvā tāyaɱ yelāyaɱ imā gāthāyo abhāsi.|| ||</p>

					      <p class="f4 in2">"Nikkhantaɱ vata maɱ santaɱ agārasmā nagāriyaɱ,||<br />
							Vitakkā upadhāvanti pagabbhā kaṇhato ime.||<br />
							Uggaputtā mahissāsā sikkhitā daḷha-dhammino,||<br />
							Samantā parikireyyuɱ sahassaɱ apalāyinaɱ.||<br />
							Sace pi ettato bhiyyo āgamissanti itthiyo,||<br />
							N'eva maɱ vyādhayissanti dhamme s'amhi patiṭṭhito.||<br />
							<a id="pg186"><span class="f2 g"><b>[186]</b></span></a>Sakkhī hi me sutaɱ etaɱ Buddhass'ādiccabandhuno,||<br />
							Nibbāṇagamanaɱ Maggaɱ tattha me nirato mano.||<br />
							Evañ ce maɱ viharantaɱ pāpimaɱ upagacchasi,||<br />
							Tathā maccu karissāmi na me Maggam pi dakkhisī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.2" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p2">Sutta 2</a></h4>

					<h1>Arati Suttaɱ</h1>

					<p class="f4"><span class="f3">[<a id="p2.1">2.1</a>][<a href="../../../../dhamma-vinaya/pts/sn/01_sagv/sn01.08.002.rhyc.pts.htm#p1.1">pts</a>]</span> Evaɱ me sutaɱ.|| ||</p>

					<p class="f4">2. Ekaɱ samayaɱ āyasmā Vaŋgīso Āḷaviyaɱ viharati Aggāḷave cetiye āyasmatā Nigrodha-Kappena upajjhāyena saddhiɱ.|| ||</p>

					<p class="f4">3. Tena kho pana samayen'āyasmā Nigrodha-Kappo pacchā-bhattaɱ piṇḍa-pāta-paṭikkanto vihāraɱ pavisati.|| ||</p>

					<p class="f4">Sāyaɱ vā ni-k-khamati aparajju vā kāle.|| ||</p>

					<p class="f4">4. Tena kho pana samayena āyasmato Vaŋgīsassa anabhirati uppannā hoti,||<br />
					rāgo cittaɱ anuddhaɱseti.|| ||</p>

					<p class="f4">5. Atha kho āyasmato Vaŋgīsassa etad ahosi:|| ||</p>

					<p class="f4">"Alābhā vata me,||<br />
					na vata me lābhā.|| ||</p>

					<p class="f4">Dulladdhaɱ vata me,||<br />
					na vata me su-laddhaɱ.|| ||</p>

					<p class="f4">Yassa me anabharati uppannā,||<br />
					rāgo cittaɱ anuddhaɱseti.|| ||</p>

					<p class="f4">Taɱ kut'ettha labbhā yaɱ me paro anabhiratiɱ vinodetvā abhiratiɱ uppādeyyan.|| ||</p>

					<p class="f4">Yaɱ nūnāhaɱ attanā va attano anabhiratiɱ vinodetvā abhiratiɱ uppādeyyan" ti.|| ||</p>

					<p class="f4">6. Atha kho āyasmā Vaŋgīso attanā va attano anabhiratiɱ vinodetvā abhiratiɱ uppādetvā tāyaɱ velāyaɱ imā gāthāyo abhāsi:|| ||</p>

					      <p class="f4 in2">"Aratiñ ca ratiñ ca pahāya||<br />
							sabbaso gehasitañ ca vitakkaɱ,||<br />
							Vanathaɱ na kareyya kuhiñci||<br />
							nibbanatho anato sa hi bhikkhu.||<br />
							Yam idha puthuviñ ca vehāsaɱ||<br />
							rūpa-gatañ ca jagatogadhaɱ,||<br />
							Kiñci parijīyati sabbam aniccaɱ||<br />
							evaɱ samecca caranti mutattā.||<br />
							Upadhīsu janā gadhitā||<br />
							diṭṭhasute paṭighe ca mute ca,||<br />
							Ettha vinodaya chandam anejo||<br />
							yo tattha na limpati taɱ munim āhu.||<br />
							<a id="pg187"><span class="f2 g"><b>[187]</b></span></a>Atha saṭṭhitasitā vitakkā||<br />
							puthujanatāya adhammā niviṭṭhā,||<br />
							Na ca vaggagat'assa kuhiñci||<br />
							no pana duṭṭhullabhāṇī sa bhikkhu.||<br />
							Dabbo cirarattasamāhito||<br />
							akuhako nipako apihālu,||<br />
							Santapadaɱ ajjhagamā muni||<br />
							paṭicca parinibbuto kankhati kālan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.3" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p3">Sutta 3</a></h4>

					<h1>Pesalā-Atimaññanā Suttaɱ</h1>

					<p class="f4"><span class="f3">[<a id="p3.1">3.1</a>][<a href="../../../../dhamma-vinaya/pts/sn/01_sagv/sn01.08.003.rhyc.pts.htm#p3.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ āyasmā Vaŋgīso Āḷaviyaɱ viharati Aggāḷave cetiye āyasmatā Nigrodha-Kappena upajjhāyena saddhiɱ.|| ||</p>

					<p class="f4">2. Tena kho pana samayen'āyasmā Vaŋgīso attano paṭibhāṇena aññe pesale bhikkhū atimaññati.|| ||</p>

					<p class="f4">3. Atha kho āyasmato Vaŋgīsassa etad ahosi:|| ||</p>

					<p class="f4">"Alābhā vata me,||<br />
					na vata me lābhā.|| ||</p>

					<p class="f4">Dulladdhaɱ vata me,||<br />
					na vata me su-laddhaɱ.|| ||</p>

					<p class="f4">Yvāhaɱ attano paṭibhāṇena aññe pesale bhikkhū atimaññāmī" ti.|| ||</p>

					<p class="f4">4. Atha kho āyasmā Vaŋgīso attanā va attano vippaṭisāraɱ uppādetvā tāyaɱ velāyaɱ imā gāthāyo abhāsi:|| ||</p>

					      <p class="f4 in2">"Mānaɱ pajahassu Gotama,||<br />
							mānapathañ ca jahassu asesaɱ||<br />
							mānapathasmiɱ samucchito||<br />
							vippaṭisār'ahuvā cirarattaɱ.||<br />
							Makkhena makkhitā pajā||<br />
							mānahatā Nirayaɱ papatanti,||<br />
							Socanti janā cirarattaɱ||<br />
							mānagatā Nirayaɱ upapannā||<br />
							Na hi socati bhikkhu kadāci||<br />
							Maggajino sammāpaṭipanno,||<br />
							Kittiñ ca sukhañ c'anubhoti||<br />
							<a id="pg188"><span class="f2 g"><b>[188]</b></span></a>dhammaarato ti tam āhu tathattaɱ.||<br />
							Tasmā akhilo'dha padhānavā||<br />
							nīvaraṇāni pahāya visuddho,||<br />
							Mānañ ca pahāya asesaɱ||<br />
							vijjāy'antakaro samitāvī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.4" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p4">Sutta 4</a></h4>

					<h1>Ānanda Suttaɱ</h1>

					<p class="f4"><span class="f3">[<a id="p4.1">4.1</a>][<a href="../../../../dhamma-vinaya/pts/sn/01_sagv/sn01.08.004.rhyc.pts.htm#p4.1">pts</a>][<a href="../../../../dhamma-vinaya/ati/sn/01_sagv/sn01.08.004.than.ati.htm#p4.1">than</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ āyasmā Ānando Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Atha kho āyasmā Ānando pubbaṇha-samayaɱ nivāsetvā patta-cīvaram ādāya Sāvatthīɱ piṇḍāya pāvisi āyasmatā Vaŋgīsena pacchā-samaṇena.|| ||</p>

					<p class="f4">3. Tena kho pana samayena āyasmato Vaŋgīsassa anabhirati uppannā hoti,||<br />
					rāgo cittaɱ anuddhaɱseti.|| ||</p>

					<p class="f4">4. Atha kho āyasmā Vaŋgīso āyasmantaɱ Ānandaɱ gāthāya ajjhabhāsi:|| ||</p>

					      <p class="f4 in2">"Kāma-rāgena ḍayhāmi cittaɱ me pariḍayhati,||<br />
							Sādhu nibbāpanaɱ brūhi anukampāya Gotamā" ti.|| ||</p>

					<p class="f4">[Ānando:]|| ||</p>

					      <p class="f4 in2">"Saññāya vipariyesā cittaɱ te pariḍayhati,||<br />
							Nimittaɱ parivajjehi subhaɱ rāgūpasaɱhitaɱ.||<br />
							Sankhāre parato passa dukkhato mā ca attato,||<br />
							Nibbāpehi mahārāgaɱ mā ḍayhittho puna-p-punaɱ.||<br />
							Asubhāya cittaɱ bhāvehi ek'aggaɱ susamāhitaɱ,||<br />
							Sati kāyagatā ty atthu nibbidābahulo bhava.||<br />
							Animittaɱ ca bhāvehi mān-ā-nusayam ujjaha,||<br />
							Tato mānābhi-samayā upasanto carissasī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.5" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p5">Sutta 5</a></h4>

					<h1>Subhāsita Suttaɱ</h1>

					<p class="f4"><span class="f3">[<a id="p5.1">5.1</a>][<a href="../../../../dhamma-vinaya/pts/sn/01_sagv/sn01.08.005.rhyc.pts.htm#p5.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti!|| ||</p>

					<p class="f4">3. "Bhadante" ti te bhikkhū Bhagavato paccassosuɱ.|| ||</p>

					<p class="f4">4. Bhagavā etad avoca:|| ||</p>

					<p class="f4">"Catuhi bhikkhave aŋgehi samannāgatā vācā subhā-sitā hoti na dubbhā-sitā anavajjā ca,||<br />
					ananuvajjā ca viññūnaɱ.|| ||</p>

					<p class="f4">Katamehi catūhi?|| ||</p>

					<p class="f4">5. Idha, bhikkhave, bhikkhū su-bhāsitaɱ yeva bhāsati no dubbhāsitaɱ.|| ||</p>

					<p class="f4">Dhammaɱ yeva bhāsati no adhammaɱ.|| ||</p>

					<p class="f4"><a id="pg189"><span class="f2 g"><b>[189]</b></span></a> Piyaɱ yeva bhāsati no appiyaɱ.|| ||</p>

					<p class="f4">Saccaɱ yeva bhāsati no alikaɱ.|| ||</p>

					<p class="f4">Imehi kho bhikkhave catūhi aŋgehi samannāgatā vācā subhā-sitā hoti no dubbhā-sitā anavajjā ca ananuvajjā ca viññūnan" ti.|| ||</p>

					<p class="f4">6. Idam avoca Bhagavā.|| ||</p>

					<p class="f4">Idaɱ vatvāna Sugato athāparaɱ etad avoca Satthā:|| ||</p>

					      <p class="f4 in2">"Subhāsitaɱ uttamam āhu santo||<br />
							dhammaɱ bhaṇe nādhammaɱ taɱ dutiyaɱ,||<br />
							Piyaɱ bhaṇe nāppiyaɱ taɱ tatiyaɱ||<br />
							sacchaɱ bhaṇe nālikaɱ taɱ catutthan" ti.|| ||</p>

					<p class="f4">7. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā paṭibhāti maɱ Sugatā" ti.|| ||</p>

					<p class="f4">8. "Paṭibhātu taɱ Vaŋgīsā" ti Bhagavā avoca.|| ||</p>

					<p class="f4">9. Atha kho āyasmā Vaŋgīso Bhagavantaɱ sammukhā sarūpāhi gāthāhi abhitthavi:|| ||</p>

					      <p class="f4 in2">"Tam eva vācaɱ bhāseyya yāy'attānaɱ na tāpaye,||<br />
							Pare ca na vihiɱseyya sā ve vācā subhā-sitā||<br />
							Piyavācaɱ va bhāseyya yā vācā paṭinanditā,||<br />
							Yaɱ anādāya pāpāni paresaɱ bhāsate piyaɱ.||<br />
							Saccaɱ ve amatā vācā esa dhammo sanantano,||<br />
							Sacce atthe ca dhamme ca āhu santo patiṭṭhitā.||<br />
							Yaɱ Buddho bhāsate vācaɱ khemaɱ nibbāṇapattiyā,||<br />
							Dukkhass'antakiriyāya sā ve vācānam uttamā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.6" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p6">Sutta 6</a></h4>

					<h1>Sāriputta Suttaɱ</h1>

					<p class="f4"><span class="f3">[<a id="p6.1">6.1</a>][<a href="../../../../dhamma-vinaya/pts/sn/01_sagv/sn01.08.006.rhyc.pts.htm#p6.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ āyasmā Sāriputto Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tena kho pana samayen'āyasmā Sāriputto bhikkhū dhammiyā kathāya sandasseti sam-ā-dapeti samuttejeti sampahaɱseti poriyā vācāya vissaṭṭhāya aneḷa-gaḷāya atthassa viññāpaniyā.|| ||</p>

					<p class="f4">Te ca bhikkhū aṭṭhikatvā manasi-katvā sabba-cetaso samannā-haritvā ohita-sotā dhammaɱ suṇanti.|| ||</p>

					<p class="f4">3. Atha kho ayasmato Vaŋgīsassa etad ahosi:|| ||</p>

					<p class="f4">"Ayaɱ <a id="pg190"><span class="f2 g"><b>[190]</b></span></a> kho āyasmā Sāriputto bhikkhū dhammiyā kathāya sandasseti sam-ā-dapeti samuttejeti sampahaɱseti poriyā vācāya visaṭṭhāya aneḷa-gaḷāya atthassa viññāpaniyā.|| ||</p>

					<p class="f4">Te ca bhikkhū aṭṭhikatvā manasi-katvā sabba-cetaso samannā-haritvā ohita-sotā dhammaɱ suṇanti.|| ||</p>

					<p class="f4">Yaɱ nūnāhaɱ āyasmantaɱ Sāriputtaɱ sammukhā sarūpāhi gāthāhi abhitthaveyyan" ti.|| ||</p>

					<p class="f4">4. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yen'āyasmā Sāriputto ten'añjaliɱ paṇāmetvā āyasmantaɱ Sāriputtaɱ etad avoca:|| ||</p>

					<p class="f4">"Paṭibhāti maɱ āvuso Sāriputta,||<br />
					paṭibhāti maɱ āvuso Sāriputtā" ti.|| ||</p>

					<p class="f4">5. "Paṭibhātu taɱ āvuso Vaŋgīsā" ti.|| ||</p>

					<p class="f4">6. Atha kho āyasmā Vaŋgīso āyasmantaɱ Sāriputtaɱ sammukhā sarūpāhi gāthāhi abhitthavi:|| ||</p>

					      <p class="f4 in2">"Gambhirapañño medhāvī Maggā-Maggassa kovido,||<br />
							Sāriputto mahā-pañño dhammaɱ deseti bhikkhunaɱ.||<br />
							Saŋkhittena pi deseti vitthārena pi bhāsati,||<br />
							Sālikāy'iva nigghoso paṭibhānaɱ udīrayi.||<br />
							Tassa taɱ desayantassa suṇanti madhuraɱ giraɱ,||<br />
							Sarena rajanīyena savaṇīyena vaggunā,||<br />
							Udaggacittā muditā sotaɱ odhenti Bhikkhavo" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.7" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p7">Sutta 7</a></h4>

					<h1>Pavāraṇa Suttaɱ</h1>

					<p class="f4"><span class="f3">[<a id="p7.1">7.1</a>][<a href="../../../../dhamma-vinaya/pts/sn/01_sagv/sn01.08.007.rhyc.pts.htm#p7.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Pubbārāme Migāra-mātu pāsāde mahatā bhikkhu-saŋghena saddhiɱ pañca-mattehi bhikkhu-satehi sabbeh'eva arahantehi.|| ||</p>

					<p class="f4">2. Tena kho pana samayena Bhagavā tadah'uposathe paṇṇarase pavāraṇāya bhikkhu-Saŋgharivuto ajjhokāse nisinno hoti.|| ||</p>

					<p class="f4">3. Atha kho Bhagavā tuṇhī-bhūtaɱ bhikkhu-Saŋghaɱ anuviloketvā bhikkhū āmantesi:|| ||</p>

					<p class="f4">4. "Handa dāni bhikkhave, pavārayāmi vo na ca me kiñci garahatha kāyikaɱ vā vācasikaɱ vā" ti?|| ||</p>

					<p class="f4">5. Evaɱ vutte āyasmā Sāriputto uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Na kho mayaɱ bhante,||<br />
					Bhagavato kiñci garahāma kāyikaɱ vā vācasikaɱ vā.|| ||</p>

					<p class="f4">Bhagavā <a id="pg191"><span class="f2 g"><b>[191]</b></span></a> hi bhante,||<br />
					anuppannassa Maggassa uppādetā||<br />
					asañjātassa Maggassa sañjanetā,||<br />
					anakkhātassa Maggassa akkhātā||<br />
					Maggaññū||<br />
					Maggavidū||<br />
					Maggakovido||<br />
					maggānugā ca bhante,||<br />
					etarahi sāvakā viharanti pacchā samannāgatā.|| ||</p>

					<p class="f4">Ahaɱ ca kho bhante,||<br />
					Bhagavantaɱ pavāremi||<br />
					na ca me Bhagavā kiñci garahati kāyikaɱ vā vācasikaɱ vā" ti.|| ||</p>

					<p class="f4">6. "Na khvāhaɱ te Sāriputta kiñci garahāmi kāyikaɱ vā vācasikaɱ vā.|| ||</p>

					<p class="f4">Paṇḍito tvaɱ Sāriputta,||<br />
					mahā-pañño tvaɱ Sāriputta,||<br />
					puthupañño tvaɱ Sāriputta,||<br />
					hāsapañño tvaɱ Sāriputta,||<br />
					javanapañño tvaɱ Sāriputta,||<br />
					tikkhapañño tvaɱ Sāriputta,||<br />
					nibbedhika-pañño tvaɱ Sāriputta.|| ||</p>

					<p class="f4">Seyyathā pi Sāriputta,||<br />
					rañño cakka-vattissa jeṭṭhaputto pitarā pavattitaɱ cakkaɱ samma-d-eva anuppavatteti.|| ||</p>

					<p class="f4">Evam eva kho tvaɱ Sāriputta mayā anuttaraɱ Dhamma-cakkaɱ pavattitaɱ samma-d-eva anuppavattesī" ti.|| ||</p>

					<p class="f4">7. "No ce kira me bhante Bhagavā kiñci garahati kāyikaɱ vā vācasikaɱ vā.|| ||</p>

					<p class="f4">Imesam pana bhante Bhagavā pañcannaɱ bhikkhu-satānaɱ na kiñci garahati kāyikaɱ vā vācasikaɱ vā" ti.|| ||</p>

					<p class="f4">8. "Imesam pi khvāhaɱ Sāriputta pañcannaɱ bhikkhu-satānaɱ na kiñci garahāmi kāyikaɱ vā vācasikaɱ vā.|| ||</p>

					<p class="f4">Imesaɱ pi Sāriputta pañcannaɱ bhikkhu-satānaɱ saṭṭhi bhikkhū tevijjā,||<br />
					saṭṭhi bhikkhū chaḷabhiññā,||<br />
					saṭṭhi bhikkhū ubhato bhāga-vimuttā||<br />
					atha itare paññā-vimuttā" ti.|| ||</p>

					<p class="f4">9. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">10. "Paṭibhāti maɱ Bhagavā<br />
					paṭibhāti maɱ Sugatā" ti.|| ||</p>

					<p class="f4">11. "Paṭibhātu taɱ Vaŋgīsā" ti Bhagavā avoca.|| ||</p>

					<p class="f4">12. Atha kho āyasmā Vaŋgīso Bhagavantaɱ sammukhā sarūpāhi gāthāhi abhitthavi:|| ||</p>

					      <p class="f4 in2">"Ajja paṇṇarase visuddhiyā||<br />
							bhikkhū-pañca-satā samāgatā,||<br />
							Saŋyojana-bandhanacchidā||<br />
							anīghā khīṇa-puna-b-bhavā isī.||<br />
							<a id="pg192"><span class="f2 g"><b>[192]</b></span></a> Cakka-vattī yathā rājā amaccaparivārito,||<br />
							Samantā anupariyeti sāgarantaɱ mahiɱ imaɱ.||<br />
							Evaɱ vijita-saŋgāmaɱ satthavāhaɱ anuttaraɱ,||<br />
							Sāvakā payirupāsanti tevijjā maccubhāyino.||<br />
							Sabbe Bhagavato puttā palāp'ettha na vijjati,||<br />
							Taṇhāsallassa hantāraɱ vande ādiccabandhunan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.8" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p8">Sutta 8</a></h4>

					<h1>Parosahassa Suttaɱ</h1>

					<p class="f4"><span class="f3">[<a id="p8.1">8.1</a>][<a href="../../../../dhamma-vinaya/pts/sn/01_sagv/sn01.08.008.rhyc.pts.htm#p8.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme mahatā bhikkhu-saŋghena saddhiɱ aḍḍhatelasehi bhikkhu-satehi.|| ||</p>

					<p class="f4">2. Tena kho pana samayena Bhagavā bhikkhū nibbāṇa-paṭisaŋyuttāya dhammiyā kathāya sandasseti sam-ā-dapeti samuttejeti sampahaɱseti.|| ||</p>

					<p class="f4">Te ca bhikkhū aṭṭhikatvā manasi-katvā sabba-cetaso samannā-haritvā ohita-sotā dhammaɱ suṇanti.|| ||</p>

					<p class="f4">3. Atha kho āyasmato Vaŋgīsassa etad ahosi:</p>

					<p class="f4">"Ayaɱ kho Bhagavā bhikkhū nibbāṇa-paṭisaŋyuttāya dhammiyā kathāya sandasseti sam-ā-dapeti samuttejeti sampahaɱseti.|| ||</p>

					<p class="f4">Te ca bhikkhū aṭṭhikatvā manasi-katvā sabba-cetaso samannā-haritvā ohita-sotā dhammaɱ suṇanti.|| ||</p>

					<p class="f4">Yaɱ nūnāhaɱ Bhagavantaɱ sammukhā sarūpāhi gāthāhi abhitthaveyyan" ti.|| ||</p>

					<p class="f4">4. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjalim paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā,||<br />
					paṭibhāti maɱ Sugatā" ti.|| ||</p>

					<p class="f4">5. "Paṭibhātu taɱ Vaŋgīsā" ti Bhagavā avoca.|| ||</p>

					<p class="f4">6. Atha kho āyasmā Vaŋgīso Bhagavantaɱ sammukhā sarūpāhi gāthāhi abhitthavi:|| ||</p>

					      <p class="f4 in2">"Parosahassaɱ bhikkhūnaɱ Sugataɱ payirupāsati,||<br />
							Desentaɱ virajaɱ dhammaɱ nibbāṇaɱ akutobhayaɱ.||<br />
							Suṇanti dhammaɱ vimalaɱ Sammā-Sambuddhadesitaɱ,||<br />
							Sobhati vata sambuddho bhikkhu-Saŋghapurakkhato.||<br />
							Nāganāmo'si Bhagavā isīnaɱ isisattamo,||<br />
							Mahāmegho va hutvāna sāvake abhivassati,||<br />
							<a id="pg193"><span class="f2 g"><b>[193]</b></span></a> Divāvihārā ni-k-khamma Satthudassanakamyatā,||<br />
							Sāvako te mahāvīra pāde vandati Vaŋgīso" ti.|| ||</p>

					<p class="f4">7. "Kin nu te Vaŋgīsa imā gāthāyo pubbe parivitakkitā udāhu ṭhānaso va taɱ paṭibhantī" ti?|| ||</p>

					<p class="f4">8. "Na kho me bhante imā gāthāyo pubbe parivitakkitā atha kho ṭhānaso va maɱ paṭibhantī" ti.|| ||</p>

					<p class="f4">9. "Tena hi taɱ Vaŋgīsa bhīyosomattāya pubbe aparivitakkitā gāthāyo paṭibhantū" ti.|| ||</p>

					<p class="f4">10. "Evaɱ bhante" ti kho āyasmā Vaŋgīso Bhagavato paṭissutvā bhīyosomattāya Bhagavantaɱ pubbe aparivitakkāhi gāthāhi abhitthavi:|| ||</p>

					      <p class="f4 in2">"Ummaggapathaɱ Mārassa Abhibhuyya||<br />
							carasi pabhijja khilāni,||<br />
							Taɱ passatha bandhapamuñcakaraɱ||<br />
							asitaɱ bhāgaso pavibhajjaɱ.||<br />
							Oghassa hi nittharaṇ'-atthaɱ||<br />
							aneka-vihitaɱ Maggaɱ akkhāsi,||<br />
							Tasmiɱ te amate akkhāte||<br />
							dhammaddasā ṭhitā asaɱhīrā.||<br />
							Pajjotakaro ativijjha||<br />
							sabbaṭṭhitīnaɱ ati-k-kamam addasa,||<br />
							ñatvā ca sacchi-katvā ca||<br />
							aggaɱ so desayi dasaṭṭhānaɱ||<br />
							Evaɱ sudesite dhamme||<br />
							ko pamādo vijānataɱ dhammaɱ,||<br />
							Tasmā hi tassa Bhagavato sāsane||<br />
							appamatto sadā namassam anusikkhe" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.9" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p9">Sutta 9</a></h4>

					<h1>Koṇḍañña Suttaɱ</h1>

					<p class="f4"><span class="f3">[<a id="p9.1">9.1</a>][<a href="../../../../dhamma-vinaya/pts/sn/01_sagv/sn01.08.009.rhyc.pts.htm#p9.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Rājagahe viharati Veḷuvane kalaṇḍaka nivāpe.|| ||</p>

					<p class="f4">2. Atha kho āyasmā Aññāsi-Koṇḍañño sucirass'eva yena Bhagavā ten'upasankami.|| ||</p>

					<p class="f4">Upasaŋkamitvā Bhagavato pādesu sirasā nipatitvā Bhagavato pādāni mukhena ca paricumbati.|| ||</p>

					<p class="f4"><a id="pg194"><span class="f2 g"><b>[194]</b></span></a> Pāṇīhi ca parisambāhati.|| ||</p>

					<p class="f4">Nāmañ ca sāveti:|| ||</p>

					<p class="f4">"Koṇḍañño'haɱ Bhagavā||<br />
					Koṇḍañño'haɱ Sugatā" ti.|| ||</p>

					<p class="f4">3. Atha kho āyasmato Vaŋgīsassa etad ahosi:|| ||</p>

					<p class="f4">"Ayaɱ kho āyasmā Aññāsi-Koṇḍañño sucirass'eva yena Bhagavā ten'upasankami.|| ||</p>

					<p class="f4">Upasaŋkamitvā Bhagavato pādesu sirasā nipatitvā Bhagavato pādāni mukhena ca paricumbati.|| ||</p>

					<p class="f4">Pāṇīhi ca parisambāhati.|| ||</p>

					<p class="f4">Nāmañ ca sāveti:|| ||</p>

					<p class="f4">'Koṇḍañño'haɱ Bhagavā||<br />
					koṇḍañño'haɱ sugatā' ti.|| ||</p>

					<p class="f4">Yaɱ nūnāhaɱ āyasmantaɱ Aññāsi-Koṇḍaññaɱ Bhagavato sammukhā sarūpāhi gāthāhi abhitthaveyyan" ti.|| ||</p>

					<p class="f4">4. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā<br />
					paṭibhāti maɱ Sugatā" ti.|| ||</p>

					<p class="f4">5. "Paṭibhātu taɱ Vaŋgīsā" ti Bhagavā āvoca.|| ||</p>

					<p class="f4">6. Atha kho āyasmā Vaŋgīso āyasmantaɱ Aññāsi-Koṇḍaññaɱ Bhagavato sammukhā sarūpāhi gāthāhi abhitthavi:|| ||</p>

					      <p class="f4 in2">"BuddhānuBuddho so thero Koṇḍaññā tibbanikkamo,||<br />
							Lābhī sukha-vihārānaɱ vivekānaɱ abhiṇhaso.||<br />
							Yaɱ sāvakena pattabbaɱ Satth-usāsanakārinā,||<br />
							Sabb'assa taɱ anuppattaɱ appamattassa sikkhato.||<br />
							Mahānubhāvo tevijjo ceto-pariyāyakovido,||<br />
							Koṇḍañño Buddhadāsāvako pāde vandati Satthuno" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.10" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p10">Sutta 10</a></h4>

					<h1>Moggallāna Suttaɱ</h1>

					<p class="f4"><span class="f3">[<a id="p10.1">10.1</a>][<a href="../../../../dhamma-vinaya/pts/sn/01_sagv/sn01.08.010.rhyc.pts.htm#p10.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Rājagahe viharati Isigilipasse Kāḷasilāyaɱ mahatā bhikkhu-saŋghena saddhiɱ pañca-mattehi bhikkhu-satehi sabbeh'eva arahantehi.|| ||</p>

					<p class="f4">Tesaɱ sudaɱ āyasmā Mahā-Moggallāno cetasā cittaɱ samannesati vimuttaɱ nirupadhiɱ.|| ||</p>

					<p class="f4">2. Atha kho āyasmato Vaŋgīsassa etad ahosi:|| ||</p>

					<p class="f4">"Ayaɱ kho Bhagavā Rājagahe viharati Isigilipasse Kāḷasilāyaɱ mahatā bhikkhu-saŋghena saddhiɱ pañca-mattehi bhikkhu-satehi sabbeh'eva arahantehi.|| ||</p>

					<p class="f4">Tesaɱ sudaɱ āyasmā Mahā-Moggallāno cetasā cittaɱ samannesati vimuttaɱ nirupadhiɱ.|| ||</p>

					<p class="f4">Yaɱ nūnāhaɱ āyasmantaɱ Mahā-Moggallānaɱ Bhagavato sammukhā sarūpāhi gāthāhi abhitthaveyyan" ti.|| ||</p>

					<p class="f4"><a id="pg195"><span class="f2 g"><b>[195]</b></span></a> 3. Atha kho āyasmā Vaŋgīso uṭṭhāy'āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā<br />
					paṭibhāti maɱ Sugatā" ti.|| ||</p>

					<p class="f4">4. "Paṭibhātu taɱ Vaŋgīsā" ti Bhagavā avoca.|| ||</p>

					<p class="f4">5. Atha kho āyasmā Vaŋgīso āyasmantaɱ Mahā-Moggallānaɱ Bhagavato sammukhā sarūpāhi gāthāhi abhitthavi:|| ||</p>

					      <p class="f4 in2">"Nagassa passe āsīnaɱ muniɱ dukkhassa pāraguɱ,||<br />
							Sāvakā payirupāsanti tevijjā maccuhāyino.||<br />
							Te cetasā anupariyeti Moggallāno mahiddhiko,||<br />
							Cittaɱ n'esaɱ samann'esaɱ vimuttaɱ nirūpadhiɱ.||<br />
							Evaɱ sabbaŋgasamnnaɱ muniɱ dukkhassa pāraguɱ,||<br />
							Anekākārasampannaɱ payirupāsanti Gotaman" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.11" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p11">Sutta 11</a></h4>

					<h1>Gaggarā Suttaɱ</h1>

					<p class="f4"><span class="f3">[<a id="p11.1">11.1</a>][<a href="../../../../dhamma-vinaya/pts/sn/01_sagv/sn01.08.011.rhyc.pts.htm#p11.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Campāyaɱ viharati Gaggarāya pokkharaṇiyā tīre mahatā bhikkhu-saŋghena saddhiɱ pañca-mattehi bhikkhu-satehi sattahi ca upāsaka-satehi sattahi ca upāsikāsatehi anekehi ca devatāsahassehi.|| ||</p>

					<p class="f4">Tyāssudaɱ Bhagavā atirocati vaṇṇena c'eva yasasā ca.|| ||</p>

					<p class="f4">2. Atha kho āyasmato Vaŋgīsassa etad ahosi:|| ||</p>

					<p class="f4">"Ayaɱ kho Bhagavā Campāyaɱ viharati Gaggarāya pokkharaṇiyā tīre mahatā bhikkhu-saŋghena saddhiɱ pañca-mattehi bhikkhu-satehi sattahi ca upāsaka-satehi sattahi ca upāsikāsatehi anekehi devatāsahassehi.|| ||</p>

					<p class="f4">Tyāssudaɱ Bhagavā atirocati vaṇṇena c'eva yasasā ca.|| ||</p>

					<p class="f4">Yaɱ nūnāhaɱ Bhagavantaɱ sammukhā sarūpāya gāthāya abhitthaveyyan" ti.|| ||</p>

					<p class="f4">3. Atha kho āyasmā Vaŋgīso uṭṭhāy āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā||<br />
					paṭibhāti maɱ sugatā" ti.|| ||</p>

					<p class="f4">4. "Paṭibhātu taɱ Vaŋgīsā" ti Bhagavā avoca.|| ||</p>

					<p class="f4">5. Atha kho āyasmā Vaŋgīso Bhagavato sammukhā sarūpāya gāthāya abhitthavi:|| ||</p>

					      <p class="f4 in2"><a id="pg196"><span class="f2 g"><b>[196]</b></span></a> "Cando yathā vigata-valāhake nabhe||<br />
							Virocati vītamalo va bhāṇumā,||<br />
							Evam pi Aŋgīrasa tvaɱ mahāmuni||<br />
							Atirocasi yasasā sabba-lokan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.8.12" href="../../../../backmatter/indexes/sutta/sn/01_sagv/idx_08_vangisa-thera-samyutta.htm#p12">Sutta 12</a></h4>

					<h1>Vaŋgīsa Suttaɱ</h1>

					<p class="f4"><span class="f3">[<a id="p12.1">12.1</a>][<a href="../../../../dhamma-vinaya/pts/sn/01_sagv/sn01.08.012.rhyc.pts.htm#p12.1">pts</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tena kho pana samayen'āyasmā Vaŋgīso acira-Arahattappatto hoti vimutti-sukha-paṭisaŋvedī.|| ||</p>

					<p class="f4">Tāyaɱ velāyaɱ imā gāthāyo abhāsi:|| ||</p>

					      <p class="f4 in2">"Kāveyyamattā vicarimha pubbe gāmā gāmaɱ purā puraɱ,||<br />
							Ath'addasāma sambuddhaɱ saddhā no udapajjatha||<br />
							So me dhammam adesesi khandhe āyatāni dhātuyo ca,||<br />
							Tassāhaɱ dhamamaɱ sutvāna pabbajiɱ anagāriyaɱ.||<br />
							Bahunnaɱ vata atthāya bodhiɱ ajjhagamā muni,||<br />
							Bhikkhūnaɱ bhikkhunīnañ ca ye niyāmagataddasā.||<br />
							Sā-gataɱ vata me āsi mama Buddhassa santike,||<br />
							Tisso vijjā anuppattā kataɱ Buddhassa sāsanan ti.||<br />
							Pubbe-nivāsaɱ jānāmi dibba-cakkhuɱ visodhitaɱ||<br />
							Tevijjo iddhippatto'mhi ceto-pariyāya kovido" ti.|| ||</p>

					<p class="ctr">Vaŋgīsa Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
