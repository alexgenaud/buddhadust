<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, I. Sagatha Vagga, Kosala Samyutta: Kosala Samyutta, I. Suttas 1-10." />
<title>SN 1 3 1-10: Kosala Samyutta: Pathama Vaggo</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />
<div class="main">

					<h4 class="ctr"><i>Saṃyutta Nikāya<br />
					I. Sagātha Vagga<br />
					3. Kosala Saṃyutta<br />
					1. Bandhana Vagga</i></h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg68"><span class="f2 g"><b>[68]</b></span></a></p>

					<h4 class="ctr"><a id="sn.1.3.1" href="../../../../backmatter/indexes/sutta/sn/01_sagv/idx_03_kosalasamyutta.htm#p1">Sutta 1</a></h4>

					<h1>Dahara Suttaṃ</h1>

					<p class="f4"><span class="f3">[<a id="p1.1">1.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p1.1">pts</a>][<a href="../../../../dhamma-vinaya/ati/sn/01_sagv/sn01.03.001.than.ati.htm#p1.1">than</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.1">bodh</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.1">olds</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Rājā Pasenadi Kosalo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavatā saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Bhavampi no Gotamo anuttaraṃ sammā-sambodhiṃ abhisambuddhoti paṭijānātī" ti?|| ||</p>

					<p class="f4">"Yaṃ hi taṃ mahārāja sammā vadamāno vadeyya,||<br />
					anuttaraṃ sammā-sambodhiṃ abhisambuddhoti,||<br />
					mamaṃ taṃ sammā vadamāno vadeyya.|| ||</p>

					<p class="f4">Ahaṃ hi mahārāja anuttaraṃ sammā-sambodhiṃ abhisambuddho" ti.|| ||</p>

					<p class="f4">"Ye pi te bho Gotama samaṇabrāhamaṇā saṅghino gaṇino gaṇācariyā ñātā yasassino titthakarā sādhusammatā bahu-janassa.|| ||</p>

					<p class="f4">Seyyath'īdaṃ:||<br />
					Pūraṇo Kassapo,||<br />
					Makkhalī Gosālo,||<br />
					Nigaṇṭho Nāta-putto,||<br />
					Sañjayo Belaṭṭha-putto,||<br />
					Pakudho Kaccāyano,||<br />
					Ajito Kesakambalo.|| ||</p>

					<p class="f4">Te pi 'mayā anuttaraṃ sammā-sambodhiṃ abhisamabuddhāti paṭijānāthā' ti.|| ||</p>

					<p class="f4">Puṭṭhā samānā anuttaraṃ sammā-sambodhiṃ abhisambuddhāti na paṭijānanti.|| ||</p>

					<p class="f4">Kiṃ pana bhavaṃ Gotamo daharo c'eva jātiyā navo ca pabbajjāyā" ti?|| ||</p>

					<p class="f4"><a id="pg69"><span class="f2 g"><b>[69]</b></span></a> "Cattāro kho'me mahārāja daharāti na uññātabbā,||<br />
					daharāti na paribhotabbā.|| ||</p>

					<p class="f4">Katame cattāro?.|| ||</p>

					<p class="f4">Khattiyo kho mahārāja daharoti na uññātabbo,||<br />
					daharoti na paribhotabbo.|| ||</p>

					<p class="f4">Urago kho mahārāja daharoti na uññātabbo||<br />
					daharoti na paribhotabbo.|| ||</p>

					<p class="f4">Aggi kho mahārāja daharoti na uññātabbo,||<br />
					daharoti na paribhotabbo.|| ||</p>

					<p class="f4">Bhikkhu kho mahārāja daharoti na uññātabbo,||<br />
					daharoti na paribhotabbā.|| ||</p>

					<p class="f4">Ime kho mahārāja cattāro daharāti na uññātabbā,||<br />
					daharāti na paribhotabbā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idam avoca Bhagavā,||<br />
					idaṃ vatvā Sugato athāparaṃ etad avoca Satthā:|| ||</p>

					      <p class="f4 in2">Khattiyaṃ jāti-sampannaṃ abhijātaṃ yasassinaṃ,||<br />
							Daharoti nāvajāneyya na naṃ paribhave naro.|| ||</p>

					      <p class="f4 in2">Ṭhānaṃ hi so manussindo rajjaṃ laddhāna khattiyo||<br />
							So kuddho rājadaṇḍena tasmiṃ pakkamate bhusaṃ,||<br />
							Tasmā taṃ parivajjeyya rakkhaṃ jivitamattano.|| ||</p>

					      <p class="f4 in2">Gāme vā yadi vā,||<br />
							raññe yattha passe bhujaṅgamaṃ,||<br />
							Daharoti nāvajāneyya na naṃ paribhave naro.|| ||</p>

					      <p class="f4 in2">Uccāvacehi vaṇṇehi urago carati tejasī
							So āsajja ḍase bālaṃ naraṃ nāriñca ekadā,||<br />
							Tasmā taṃ parivajjeyya rakkhaṃ jivitamattano.|| ||</p>

					      <p class="f4 in2">Pahūtabhakkhaṃ jālinaṃ pāvakaṃ kaṇhavattaniṃ,||<br />
							Daharoti nāvamaññeyya na naṃ paribhave naro.|| ||</p>

					      <p class="f4 in2">Laddhā hi so upādānaṃ mahā hutvāna pāvako,||<br />
							So āsajja ḍase bālaṃ naraṃ nāriñca ekadā,||<br />
							Tasmā taṃ parivajjeyya rakkhaṃ jivitamattano.|| ||</p>

					      <p class="f4 in2">Vanaṃ yadaggi ḍahati pāvako kaṇhavattanī,||<br />
							Jāyanti tattha pārohā ahorattāṇamaccaye.|| ||</p>

					      <p class="f4 in2">Yaṃ ca kho sīla-sampanno bhikkhu ḍahati tejasā||<br />
							Na tassa puttā pasavo dāyādā vindare dhanaṃ,||<br />
							Anapaccā adāyādā tālāvatthu5 bhavanti te.|| ||</p>

					      <p class="f4 in2"><a id="pg70"><span class="f2 g"><b>[70]</b></span></a> Tasmā hi paṇḍito poso sampassaṃ atthamattano||<br />
							Bhujaṅgamaṃ pāvakañca khattiyañ ca yasssinaṃ||<br />
							Bhikkhuṃ ca sīla-sampannaṃ samma-d-eva samācareti.|| ||</p>

					<p class="f4">Evaṃ vutte Rājā Pasenadi Kosalo Bhagavantaṃ etad avoca:|| ||</p>

					<p class="f4">Abhikkantaṃ bhante,||<br />
					abhikkantaṃ bhante,||<br />
					seyyathā pi bhante nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					cakkhu-manto rūpāni dakkhintī.|| ||</p>

					<p class="f4">Evam evaṃ Bhagavatā aneka-pariyāyena Dhammo pakāsito,||<br />
					es'āhaṃ bhante Bhagavantaṃ saraṇaṃ gacchāmi Dhammañ ca bhikkhu-saṅghañ ca.|| ||</p>

					<p class="f4">Upāsakaṃ maṃ bhante Bhagavā dhāretu ajja-t-agge pāṇupetaṃ saraṇaṃ gatan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.2" href="../../../../backmatter/indexes/sutta/sn/01_sagv/idx_03_kosalasamyutta.htm#p2">Sutta 2</a></h4>

					<h1>Purisa Suttaṃ</h1>

					<p class="f4"><span class="f3">[<a id="p2.1">2.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p2.1">pts</a>][<a href="../../../../dhamma-vinaya/ati/sn/01_sagv/sn01.03.002.than.ati.htm#p2.1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Rājā Pasenadi Kosalo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Kati nu kho bhante purisassa dhammā ajjhattaṃ uppajjamānā uppajjanti ahitāya dukkhāya aphāsu-vihārāyā" ti?|| ||</p>

					<p class="f4">"Tayo kho mahārāja purisassa dhammā ajjhattaṃ uppajjamānā uppajjanti ahitāya dukkhāya aphāsu-vihārāya.|| ||</p>

					<p class="f4">Katame tayo?|| ||</p>

					<p class="f4">Lobho kho mahārāja purisassa dhammo ajjhattaṃ uppajjamāno uppajjati ahitāya dukkhāya aphāsu-vihārāya.|| ||</p>

					<p class="f4">Doso kho mahārāja purisassa dhammo ajjhattaṃ uppajjamāno uppajjati ahitāya dukkhāya aphāsu-vihārāya.|| ||</p>

					<p class="f4">Moho kho mahārāja purisssa dhammo ajjhattaṃ uppajjamāno uppajjati ahitāya dukkhāya aphāsu-vihārāya.|| ||</p>

					<p class="f4">Ime kho mahārāja tayo purisassa dhammā ajjhattaṃ uppajjamānā uppajjanti ahitāya dukkhāya aphāsu-vihārāyā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Lobho doso ca moho ca purisaṃ pāpacetasaṃ,||<br />
							Hiṃsanti attasambhūtā tavasāraṃva samphalan.|| ||</p>

					<p>&nbsp;</p>

					<p class="f4 ctr c">§</p>

					<p><a id="pg71"><span class="f2 g"><b>[71]</b></span></a></p>

					<h4 class="ctr"><a id="sn.1.3.3" href="../../../../backmatter/indexes/sutta/sn/01_sagv/idx_03_kosalasamyutta.htm#p3">Sutta 3</a></h4>

					<h1>Rāja Suttaṃ</h1>

					<p class="f4"><span class="f3">[<a id="p3.1">3.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p3.1">pts</a>][<a href="../../../../dhamma-vinaya/ati/sn/01_sagv/sn01.03.003.than.ati.htm#p3.1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Rājā Pasenadi Kosalo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Atthi nu kho bhante jātassa aññatra jarāmaraṇā"  ti?|| ||</p>

					<p class="f4">"N'atthi kho mahārāja jātassa aññatra jarāmaraṇā.|| ||</p>

					<p class="f4">Ye pi te mahārāja khattiya-mahā-sālā aḍḍhā maha-d-dhanā mahā-bhogā pahūta-jāta-rūpa-rajatā pahūta-vitt'upakaraṇā pahūta-dhana-dhaññā.|| ||</p>

					<p class="f4">Tesam pi jātānaṃ n'atthi aññatra jarāmaraṇā.|| ||</p>

					<p class="f4">Ye pi te mahārāja brāhmaṇa-mahā-sālā aḍḍhā maha-d-dhanā mahā bhogā pahūta-jāta-rūpa-rajatā pahūta-vitt'upakaraṇā pahūta-dhana-dhaññā.|| ||</p>

					<p class="f4">Tesam pi jātānaṃ n'atthi aññatra jarāmaraṇā.|| ||</p>

					<p class="f4">Ye pi te mahārāja gahapati-mahā-sālā aḍḍhā maha-d-dhanā mahā-bhogā pahūta-jāta-rūpa-rajatā pahūtavittūpakaraṇā pahūta-dhana-dhaññā.|| ||</p>

					<p class="f4">Tesam pi jātānaṃ n'atthi aññatra jarāmaraṇā.|| ||</p>

					<p class="f4">Ye pi te mahārāja bhikkhū Arahanto khīṇ'āsavā vusitavanto kata-karaṇīyā ohita-bhārā anuppatta-sadatthā parikkhīṇa-bhava-saṃyojanā samma-d-aññā-vimuttā.|| ||</p>

					<p class="f4">Tesam-pāyaṃ kāyo bhedana-dhammo nikkhepana-dhammo" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Jīranti ve rāja rathā sucittā||<br />
							atho sarīrampi jaraṃ upeti,||<br />
							Satañ ca dhammo na jaraṃ upeti||<br />
							santo have sabbhi pavedayanti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.4" href="../../../../backmatter/indexes/sutta/sn/01_sagv/idx_03_kosalasamyutta.htm#p4">Sutta 4</a></h4>

					<h1>Piya Suttaṃ</h1>

					<p class="f4"><span class="f3">[<a id="p4.1">4.1</a>][<a href="../../../../dhamma-vinaya/bit/bit-38.htm#p4.1">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.1">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.1">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.1">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.1">olds</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Rājā Pasenadi Kosalo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4"><span class="f3">[<a id="p4.2">4.2</a>][<a href="../../../../dhamma-vinaya/bit/bit-38.htm#p4.2">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.2">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.2">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.2">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.2">olds</a>]</span> Eka-m-antaṃ nisinno kho Rājā Pasenadi-Kosalo Bhagavantam etad avoca:|| ||</p>

					<p class="f4">"Idha mayham bhante raho-gatassa paṭisallīnassa evaṃ cetaso parivitakko udapādi:|| ||</p>

					<p class="f4">'Kesaṃ nu kho piyo attā kesaṃ appiyo attā' ti?|| ||</p>

					<p class="f4">Tassa mayhaṃ bhante etad ahosi:|| ||</p>

					<p class="f4"><span class="f3">[<a id="p4.3">4.3</a>][<a href="../../../../dhamma-vinaya/bit/bit-38.htm#p4.3">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.3">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.3">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.3">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.3">olds</a>]</span> Ye kho keci kāyena du-c-caritaṃ caranti||<br />
					vācāya du-c-caritam caranti||<br />
					manasā du-c-caritaṃ caranti||<br />
					tesam appiyo attā||<br />
					kiñ cā pi te evaṃ vadeyyuṃ||<br />
					'piyo no attā' ti||<br />
					atha kho tesam appiyo attā.|| ||</p>

					<p class="f4">Taṃ kissa hetu?|| ||</p>

					<p class="f4">Yaṃ hi appiyo <a id="pg72"><span class="f2 g"><b>[72]</b></span></a> appiyassa kareyya taṃ te attanā va attano karonti||<br />
					tasmā tesam appiyo attā.|| ||</p>

					<p class="f4"><span class="f3">[<a id="p4.4">4.4</a>][<a href="../../../../dhamma-vinaya/bit/bit-38.htm#p4.4">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.4">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.4">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.4">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.4">olds</a>]</span> Ye ca kho keci kāyena su-caritaṃ karonti||<br />
					vācāya su-caritaṃ caraṇti||<br />
					manasā su-caritaṃ caranti||<br />
					tesaṃ piyo attā||<br />
					kiñ cā pi te evaṃ vadeyyuṃ||<br />
					'appiyo no attā' ti||<br />
					atha kho tesam piyo attā.|| ||</p>

					<p class="f4">Taṃ kissa hetu?|| ||</p>

					<p class="f4">Yaṃ hi piyo piyassa kareyya taṃ te attanā va attano karonti||<br />
					tasmā tesaṃ piyo attā" ti.|| ||</p>

					<p class="ctr c">&#9632;</p>

					<p class="f4"><span class="f3">[<a id="p4.5">4.5</a>][<a href="../../../../dhamma-vinaya/bit/bit-38.htm#p4.5">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.5">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.5">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.5">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.5">olds</a>]</span> "Evam etam mahārāja evam etaṃ mahārāja.|| ||</p>

					<p class="f4">Ye hi keci mahārāja kāyena du-c-caritaṃ caranti||<br />
					vācāya du-c-caritam caranti||<br />
					manasā du-c-caritaṃ caranti||<br />
					tesam appiyo attā||<br />
					kiñ cāpi te evaṃ vadeyyuṃ||<br />
					'piyo no attā' ti||<br />
					atha kho tesam appiyo attā|| ||</p>

					<p class="f4">Taṃ kissa hetu?|| ||</p>

					<p class="f4">Yaṃ hi appiyo appiyassa kareyya taṃ te attanā va attano karonti||<br />
					tasmā tesam appiyo attā|| ||</p>

					<p class="f4">Ye ca kho keci mahārāja kāyena su-caritaṃ caranti||<br />
					vācāya su-caritaṃ caraṇti||<br />
					manasā su-caritaṃ caranti||<br />
					tesaṃ piyo attā||<br />
					kiñ cāpi te evaṃ vadeyyuṃ||<br />
					'appiyo no attā' ti||<br />
					atha kho tesam piyo attā||</p>

					<p class="f4">Taṃ kissa hetu?|| ||</p>

					<p class="f4">Yaṃ hi piyo piyassa kareyya taṃ te attanā va attano karonti||<br />
					tasmā tesaṃ piyo attā" ti|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="in2 fp4"><span class="f3">[<a id="p4.6">4.6</a>][<a href="../../../../dhamma-vinaya/bit/bit-38.htm#p4.6">bit</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p4.6">pts</a>][<a href="../../../../dhamma-vinaya/wp/sn/01_sagv/sn01.03.004.bodh.wp.htm#p4.6">bodh</a>][<a href="../../../../dhamma-vinaya/ati/sn/01_sagv/sn01.03.004.than.ati.htm#p4.6">than</a>][<a href="../../../../dhamma-vinaya/bd/sn/01_sagv/sn01.03.004.olds.bd.htm#p4.6">olds</a>]</span> Attānañ ce piyaṃ jaññā||<br />
							na nam pāpena saṃyuje||<br />
							na hi taṃ sulabhaṃ hoti||<br />
							sukhaṃ dukkatakārinā||<br />
							<br />
							Antakenādhipannassa||<br />
							jahato mānusaṃ bhavaṃ||<br />
							kiṃ hi tassa sakaṃ hoti||<br />
							kiñ ca ādāya gacchati||<br />
							<br />
							kiñc-assa anugaṃ hoti||<br />
							chāyā va anapāyinī||<br />
							<br />
							Ubho puññañca pāpañca||<br />
							yaṃ macco kurute idha||<br />
							taṃ hi tassa sakaṃ hoti||<br />
							tañ ca ādāya gacchati||<br />
							taṃ c-assa anugaṃ hoti||<br />
							chāyā va anapāyinī||<br />
							Tasmā kareyya kalyāṇaṃ||<br />
							nicayaṃ samparāyikaṃ||<br />
							puññāni paralokasmiṃ||<br />
							patiṭṭhā honti pāṇinan-ti||<br />
							Puññāni paralokasmiṃ patiṭṭhā honti pāṇinan ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.5" href="../../../../backmatter/indexes/sutta/sn/01_sagv/idx_03_kosalasamyutta.htm#p5">Sutta 5</a></h4>

					<h1>Attarakkhita Suttaṃ</h1>

					<p class="f4"><span class="f3">[<a id="p5.1">5.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p5.1">pts</a>][<a href="../../../../dhamma-vinaya/ati/sn/01_sagv/sn01.03.005.than.ati.htm#p5.1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Idha mayhaṃ bhante,||<br />
					raho-gatassa paṭisallīnassa evaṃ cetaso parivitakko udapādi:|| ||</p>

					<p class="f4">'Kesaṃ nu kho rakkhito attā,||<br />
					kesaṃ arakkhito attā' ti?|| ||</p>

					<p class="f4">Tassa mayhaṃ bhante, etad ahosi:|| ||</p>

					<p class="f4">Ye kho keci kāyena du-c-caritaṃ caranti,||<br />
					vācāya du-c-caritaṃ caranti,||<br />
					manasā du-c-caritaṃ caranti,||<br />
					tesaṃ arakkhito attā.|| ||</p>

					<p class="f4">Kiñ cā pi te hatthikāyo vā rakkheyya,||<br />
					assakāyo vā rakkheyya,||<br />
					rathakāyo vā rakkheyya,||<br />
					pattikāyo <a id="pg73"><span class="f2 g"><b>[73]</b></span></a> vā rakkheyya,||<br />
					atha kho tesaṃ arakkhito attā.|| ||</p>

					<p class="f4">Taṃ kissa hetu?|| ||</p>

					<p class="f4">Bāhirā hesā rakkhā,||<br />
					nesā rakkhā ajjhattikā.|| ||</p>

					<p class="f4">Tasmā tesaṃ arakkhito attā.|| ||</p>

					<p class="f4">Ye ca kho keci kāyena su-caritaṃ caranti,||<br />
					vācāya su-caritaṃ caranti,||<br />
					manasā su-caritaṃ caranti,||<br />
					tesaṃ rakkhito attā,||<br />
					kiñ cāpi te n'eva hatthikāyo rakkheyya,||<br />
					na assakāyo rakkheyya,||<br />
					na rathakāyo rakkheyya,||<br />
					na pattikāyo rakkheyya,||<br />
					atha kho tesaṃ rakkhito attā.|| ||</p>

					<p class="f4">Taṃ kissa hetu?|| ||</p>

					<p class="f4">Ajjhattikā hesā rakkhā,||<br />
					nesā rakkhā bāhirā.|| ||</p>

					<p class="f4">Tasmā tesaṃ rakkhito attā" ti.|| ||</p>

					<p class="ctr c">&#9632;</p>

					<p class="f4">"Evam etaṃ mahārāja,||<br />
					evam etaṃ mahārāja.|| ||</p>

					<p class="f4">Ye hi keci kāyena du-c-caritaṃ caranti,||<br />
					vācāya du-c-caritaṃ caranti,||<br />
					manasā du-c-caritaṃ caranti,||<br />
					tesaṃ arakkhito attā.|| ||</p>

					<p class="f4">Kiñ cāpi te hatthikāyo vā rakkheyya,||<br />
					assakāyo vā rakkheyya,||<br />
					rathakāyo vā rakkheyya,||<br />
					pattikāyo vā rakkheyya,||<br />
					atha kho tesaṃ arakkhito attā.|| ||</p>

					<p class="f4">Taṃ kissa hetu?|| ||</p>

					<p class="f4">Bāhirā hesā mahārāja rakkhā,||<br />
					nesā rakkhā ajjhattikā.|| ||</p>

					<p class="f4">Tasmā tesaṃ arakkhito attā.|| ||</p>

					<p class="f4">Ye ca kho keci mahārāja kāyena su-caritaṃ caranti,||<br />
					vācāya su-caritaṃ caranti,||<br />
					manasā su-caritaṃ caranti,||<br />
					tesaṃ rakkhito attā,||<br />
					kiññāpi te n'eva hatthikāyo rakkheyya,||<br />
					na assakāyo rakkheyya,||<br />
					na rathakāyo rakkheyya,||<br />
					na pattikāyo rakkheyya,||<br />
					atha kho tesaṃ rakkhito attā.|| ||</p>

					<p class="f4">Taṃ kissa hetu?|| ||</p>

					<p class="f4">Ajjhattikā hesā mahārāja, rakkhā,||<br />
					nesā rakkhā bāhirā.|| ||</p>

					<p class="f4">Tasmā tesaṃ rakkhito attā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Kāyena saṃvaro sādhu sādhu vācāya saṃvaro,||<br />
							Manasā saṃvaro sādhu sādhu sabbattha saṃvaro,||<br />
							Sabbattha saṃvuto lajjī rakkhitoti pavuccatī ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.6" href="../../../../backmatter/indexes/sutta/sn/01_sagv/idx_03_kosalasamyutta.htm#p6">Sutta 6</a></h4>

					<h1>Appakā Suttaṃ</h1>

					<p class="f4"><span class="f3">[<a id="p6.1">6.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p6.1">pts</a>][<a href="../../../../dhamma-vinaya/ati/sn/01_sagv/sn01.03.006.than.ati.htm#p6.1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Idha mayhaṃ bhante raho-gatassa paṭisallītassa evaṃ cetaso parivitakko udapādi:|| ||</p>

					<p class="f4">'Appakā te sattā lokasmiṃ ye uḷāre uḷāre bhoge labhitvā||<br />
					na c'eva majjanti,||<br />
					na ca pamajjanti,||<br />
					na ca kāmesu gedhaṃ āpajjanti,||<br />
					na ca sattesu vippaṭipajjanti.|| ||</p>

					<p class="f4">Atha kho ete va bahutarā sattā lokasmiṃ ye uḷāre uḷāre bhoge labhitvā majjanti c'eva pamajjanti <a id="pg74"><span class="f2 g"><b>[74]</b></span></a> ca,||<br />
					kāmesu ca gedhaṃ āpajjanti,||<br />
					sattesu ca vippaṭipajjantī" ti.|| ||</p>

					<p class="ctr c">&#9632;</p>

					<p class="f4">Evam etaṃ mahārāja, evam etaṃ mahārāja,||<br />
					appakā te mahārāja sattā lokasmiṃ ye uḷāre uḷāre bhoge labhitvā na c'eva majjanti,||<br />
					na ca pamajjanti,||<br />
					na ca kāmesu gedhaṃ āpajjanti,||<br />
					na ca sattesu vippaṭipajjanti.|| ||</p>

					<p class="f4">Atha kho ete va bahutarā sattā lokasmiṃ ye uḷāre uḷāre bhoge labhitvā majjanti c'eva pamajjanti ca, kāmesu ca gedhaṃ āpajjanti,||<br />
					sattesu ca vippaṭipajjantī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Sārattā kāma-bhogesu giddhā kāmesu mucchitā,||<br />
							Atisāraṃ na bujjhanti migā kūṭaṃva oḍḍitaṃ,||<br />
							Pacchāsaṃ kaṭukaṃ hoti vipāko hi'ssa pāpakoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.7" href="../../../../backmatter/indexes/sutta/sn/01_sagv/idx_03_kosalasamyutta.htm#p7">Sutta 7</a></h4>

					<h1>Atthakaraṇa Suttaṃ</h1>

					<p class="f4"><span class="f3">[<a id="p7.1">7.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p7.1">pts</a>][<a href="../../../../dhamma-vinaya/ati/sn/01_sagv/sn01.03.007.than.ati.htm#p7.1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Idh'āhaṃ bhante atthakaraṇe nisinno passāmi khattiya-mahāsāle pi brāhmaṇa-mahāsāle pi gahapati-mahāsāle pi aḍḍhe mah-addhane mahā bhoge pahūta-jāta-rūpa-rajate pahūtavittūpakaraṇe pahūtadhana-dhaññe kāmahetu kāma-nidānaṃ kāmādhikaraṇaṃ sampajānamusā bhāsante.|| ||</p>

					<p class="f4">Tassa mayhaṃ bhante etad ahosi:|| ||</p>

					<p class="f4">'Alan-dāni me atthakaraṇena,||<br />
					bhadramukhodāni atthakaraṇe na paññāyissatī'" ti.|| ||</p>

					<p class="ctr c">&#9632;</p>

					<p class="f4">"Ye pi te mahārāja khattiya-mahā-sālā brāhmaṇa-mahā-sālā gahapati mahā-sālā aḍḍhā maha-d-dhanā mahā-bhogā pahūta-jāta-rūpa-rajatā pahūtavittūpakaraṇā pahūta-dhana-dhaññā kāmahetu kāma-nidānaṃ kāmādhikaraṇaṃ sampajānamusā bhāsanti,||<br />
					tesaṃ taṃ bhavissati dīgha-rattaṃ ahitāya dukkhāyā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Sārattā kāma-bhogesu giddhā kāmesu mucchitā,||<br />
							Atisāraṃ na bujjhanti macchā khipaṃ va oḍḍhitaṃ,||<br />
							Pacchāsaṃ kaṭukaṃ hoti vipāko hi'ssa pāpako.|| ||</p>

					<p>&nbsp;</p>

					<p class="f4 ctr c">§</p>

					<p><a id="pg75"><span class="f2 g"><b>[75]</b></span></a></p>

					<h4 class="ctr"><a id="sn.1.3.8" href="../../../../backmatter/indexes/sutta/sn/01_sagv/idx_03_kosalasamyutta.htm#p8">Sutta 8</a></h4>

					<h1>Mallikā Suttaṃ</h1>

					<p class="f4"><span class="f3">[<a id="p8.1">8.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p8.1">pts</a>][<a href="../../../../dhamma-vinaya/ati/sn/01_sagv/sn01.03.008.than.ati.htm#p1">than</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena Rājā Pasenadi Kosalo Mallikāya deviyā saddhiṃ uparipāsādavaragato hoti.|| ||</p>

					<p class="f4">Atha kho Rājā Pasenadi Kosalo Mallikaṃ deviṃ etad avoca:|| ||</p>

					<p class="f4">"Atthi nu kho te Mallike ko cañño attanā piyataro" ti?|| ||</p>

					<p class="f4">"N'atthi kho me mahārāja ko cañño attanā piyataro.|| ||</p>

					<p class="f4">Tuyhaṃ pana mahārāja atthañño koci attanā piyataro" ti?|| ||</p>

					<p class="f4">"Mayham pi kho Mallike n'atthi añño koci attanā piyataro" ti.|| ||</p>

					<p class="f4">Atha kho Rājā Pasenadi Kosalo pāsādā orohitvā1 yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Rājā Pasenadi Kosalo Bhagavantaṃ etad avoca:|| ||</p>

					<p class="f4">"Idh'āhaṃ bhante Mallikāya deviyā saddhiṃ uparipāsādavaragato Mallikaṃ deviṃ etad avocaṃ:|| ||</p>

					<p class="f4">'Atthi nu kho te Mallike ko cañño attanā piyataro' ti?|| ||</p>

					<p class="f4">Evaṃ vutte bhante Mallikādevī maṃ etad avoca:|| ||</p>

					<p class="f4">'N'atthi kho me mahārāja ko cañño attanā piyataro.|| ||</p>

					<p class="f4">Tuyhaṃ pana mahārāja atthañño koci attanā piyataro' ti?|| ||</p>

					<p class="f4">Evaṃ vuttāhaṃ bhante Mallikaṃ deviṃ etad avocaṃ:|| ||</p>

					<p class="f4">'Mayham pi kho Mallike n'atthi añño koci attanā piyataro'" ti.|| ||</p>

					<p class="f4">Atha kho Bhagavā etam atthaṃ viditvā tāyaṃ velāyaṃ imaṃ gāthaṃ abhāsi:|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Sabbā disā anuparigamma cetasā||<br />
							N'evajjhagā piyataramattanā kvaci,||<br />
							Evaṃ piyo puthu attā paresaṃ||<br />
							Tasmā na hiṃse paraṃ attakāmoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.9" href="../../../../backmatter/indexes/sutta/sn/01_sagv/idx_03_kosalasamyutta.htm#p9">Sutta 9</a></h4>

					<h1>Yañña Suttaṃ</h1>

					<p class="f4"><span class="f3">[<a id="p9.1">9.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p9.1">pts</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena rañño Pasenadissa Kosalassa mahāyañño pacc'upaṭṭhito hoti.|| ||</p>

					<p class="f4">Pañca ca usabha-satāni pañca ca vacchatara-satāni pañca ca vacchatarī-satāni pañca <a id="pg76"><span class="f2 g"><b>[76]</b></span></a> ca aja-satāni pañca ca urabbha-satāni thūṇupanītāni honti yaññ'atthāya.|| ||</p>

					<p class="f4">Ye pissa te honti dāsāti vā pessāti vā kamma-karāti vā te pi daṇḍatajjitā bhayatajjitā assumukhā rudamānā parikammāni karontī ti.|| ||</p>

					<p class="f4">Atha kho sambahulā bhikkhū pubbaṇha-samayaṃ nivāsetvā patta-cīvaraṃ ādāya Sāvatthiyaṃ piṇḍāya pavisiṃsu.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhū Bhagavantaṃ etad avocuṃ:|| ||</p>

					<p class="f4">"Idha bhante, rañño Pasenadissa Kosalassa mahāyañño pacc'upaṭṭhito hoti, pañca ca usabha-satāni pañca ca vacchatara-satāni pañca ca vacchatarī-satāni pañca ca aja-satāni pañca ca urabbha-satāni thūṇūpanītāni honti yaññ'atthāya.|| ||</p>

					<p class="f4">Yepissa bhante te honti dāsāti vā pessāti vā kamma-karāti vā te pi daṇḍatajjitā bhayatajjitā assumukhā rudamānā parikammāni karontī" ti.|| ||</p>

					<p class="f4">Atha kho Bhagavā etam atthaṃ viditvā tāyaṃ velāyaṃ imā gāthāyo abhāsi:|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Assamedhaṃ purisamedhaṃ sammāpāsaṃ vājapeyyaṃ niraggalaṃ,||<br />
							Mahāyaññā mahārambhā na te honti maha-p-phalā.|| ||</p>

							<p class="f4 in2">Ajeḷakā ca gāvo ca vividhā yattha haññare,||<br />
							Na taṃ samm'aggatā yaññaṃ upayanti mahesino.|| ||</p>

							<p class="f4 in2">Ye ca yaññā nirārambhā yajanti anukulaṃ sadā,||<br />
							ajeḷakā ca gāvo ca vividhā nettha haññare|| ||</p>

							<p class="f4 in2">Etaṃ samm'aggatā yaññaṃ upayanti mahesino,||<br />
							Etaṃ yajetha medhāvī eso yañño maha-p-phalo.|| ||</p>

							<p class="f4 in2">Etaṃ hi yajamānassa seyyo hoti na pāpiyo,||<br />
							Yañño ca vipulo hoti pasīdanti ca devatāti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.10" href="../../../../backmatter/indexes/sutta/sn/01_sagv/idx_03_kosalasamyutta.htm#p10">Sutta 10</a></h4>

					<h1>Bandhana Suttaṃ</h1>

					<p class="f4"><span class="f3">[<a id="p10.1">10.1</a>][<a href="../../../../dhamma-vinaya/pts/sn/01_sagv/sn01.03.001-010.rhyc.pts.htm#p10.1">pts</a>]</span> Evam me sutaṃ ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena raññā Pasenadi kosalena mahā-jana-kāyo bandhāpito hoti,||<br />
					appekacce rajjuhi appekacce andūhi appekacce saṅkhalikāhi.|| ||</p>

					<p class="f4"><a id="pg77"><span class="f2 g"><b>[77]</b></span></a> Atha ko sambahulā bhikkhū pubbaṇha-samayaṃ nivāsetvā patta-cīvaraṃ ādāya Sāvatthiṃ piṇḍāya pavisiṃsu.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta-paṭikkantā yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhū Bhagavantaṃ etad avocuṃ:|| ||</p>

					<p class="f4">"Idha bhante raññā Pasenadikosalena mahā-jana-kāyo bandhāpito appekacce rajjuhi appekacce andūhi appekacce saṅkhalīkāhī" ti.|| ||</p>

					<p class="f4">Atha kho Bhagavā etam atthaṃ viditvā tāyaṃ velāyaṃ imā gāthāyo abhāsi:|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Na taṃ daḷhaṃ bandhanamāhu dhīrā||<br />
							Yadāyasaṃ dārujaṃ babbajañca,||<br />
							Sārattarattā maṇikuṇḍalesu||<br />
							Puttesu dāresu ca yā apekkhā.|| ||</p>

					      <p class="f4 in2">Etaṃ daḷhaṃ bandhanamāhu dhīrā||<br />
							Ohārinaṃ sithilaṃ duppamuñcaṃ,||<br />
							Etam pi chetvāna paribbajanti||<br />
							Anapekkhino kāma sukhaṃ pahāyāti.|| ||</p>

					<p class="ctr">Bandhana Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>