<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Sagatha Vagga, Kosala Samyutta, Suttas 11-20" />
<title>SN 1 3 11-20: Kosala Samyutta</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />
<div class="main">

					<h4 class="ctr">Saɱyutta Nikāya<br />
					I. Sagātha Vagga<br />
					3. Kosala Saɱyutta<br />
					2. Aputtaka Vaggo</h4>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg77"><span class="f2 g"><b>[77]</b></span></a></p>

					<h4 class="ctr"><a id="sn.1.3.11" href="../../../../backmatter/indexes/sutta/sn/01_sagv/idx_03_kosalasamyutta.htm#p11">Sutta 11</a></h4>

					<h1>Satta-Jaṭila Suttaɱ</h1>

					<p class="f4"><span class="f3">[<a id="p11">11.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p11.1">rhyc</a>]</span> Evam me sutaɱ ekaɱ samayaɱ Bhagavā Sāvatthiyaɱ viharati Pubbārāme Migāra-mātu pāsāde.|| ||</p>

					<p class="f4">Tena kho pana samayena Bhagavā sāyaṇha-samayaɱ paṭisallāṇā vuṭṭhito bahi-dvāra-koṭṭhake nisinno hoti.|| ||</p>

					<p class="f4">Atha kho rājā Pasenadikosalo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4"><a id="pg78"><span class="f2 g"><b>[78]</b></span></a> Tena kho pana samayena satta ca jaṭilā||<br />
					satta ca Nigaṇṭhā||<br />
					satta ca acelakā||<br />
					satta ca ekasāṭakā||<br />
					satta ca paribbājakā||<br />
					parūḷhakacchanakhalomā khāri-vidham-ā-dāya Bhagavato avidūre ati-k-kamanti.|| ||</p>

					<p class="f4">Atha kho rājā Pasenadi Kosalo uṭṭhāy āsanā ekaɱsaɱ uttarā-saŋgaɱ karitvā dakkhiṇajāṇumaṇḍalaɱ paṭhaviyaɱ nihantvā yena te satta ca jaṭilā||<br />
					satta ca Nigaṇṭhā||<br />
					satta ca acelakā||<br />
					satta ca ekasāṭakā||<br />
					satta ca paribbājakā||<br />
					ten'añjaliɱ paṇāmetvā ti-k-khattuɱ nāmaɱ sāvesi:||<br />
					"Rājāhaɱ bhante Pasenadi Kosalo,||<br />
					rājāhaɱ bhante Pasenadī Kosalo,||<br />
					rājāhaɱ bhante Pasenadī Kosalo" ti.|| ||</p>

					<p class="f4">Atha kho rājā Pasenadi Kosalo acira-pakkantesu tesu sattasu ca jaṭilesu||<br />
					sattasu ca nigaṇṭhesu||<br />
					sattasu ca acelakesu||<br />
					sattasu ca ekasāṭakesu||<br />
					sattasu ca paribbājakesu||<br />
					yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho rājā Pasenadi Kosalo Bhagavantaɱ etad avoca:|| ||</p>

					<p class="f4">"Ye te bhante loke arahanto vā Arahatta Maggaɱ vā samāpannā ete tseɱ aññatarā" ti.|| ||</p>

					<p class="f4">"Dujjānaɱ kho etaɱ mahārāja tayā gihinā kāma-bhoginā putta-sambādha-sayanaɱ ajjhā-vasantena Kāsīka-candanaɱ paccanubhontena mālā-gandha-vilepanaɱ dhāra-yantena jāta-rūpa-rajataɱ sādi-yantena ime vā arahanto ime vā Arahatta Maggaɱ samāpannā.|| ||</p>

					<p class="f4">Saɱvāsena kho maharāja sīlaɱ veditabbaɱ.|| ||</p>

					<p class="f4">Tañ ca kho dīghena addhunā na ittaraɱ.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññena.|| ||</p>

					<p class="f4">Saɱvohārena kho mahārāja soceyyaɱ veditabbaɱ.|| ||</p>

					<p class="f4">Tañ ca ko dīghena addhunā na ittaraɱ.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññena.|| ||</p>

					<p class="f4">Āpadāsu kho mahārāja thāmo veditabbo.|| ||</p>

					<p class="f4">So ca kho dīghena addhunā na ittaraɱ.|| ||</p>

					<p class="f4">Manasikarotā na amana-sikarotā.|| ||</p>

					<p class="f4">Paññavatā no duppaññena.|| ||</p>

					<p class="f4"><a id="pg79"><span class="f2 g"><b>[79]</b></span></a> Sākacachāya kho mahārāja paññā veditabbā.|| ||</p>

					<p class="f4">Sā ca kho dīghena addhunā na ittaraɱ1.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññenā" ti.|| ||</p>

					<p class="ctr c">&#9632;</p>

					<p class="f4">"Acchariyaɱ bhante abbhutaɱ bhante, yāva su-bhāsitamidaɱ bhantena Bhagavatā:|| ||</p>

					<p class="f4">'Dujjānaɱ kho etaɱ mahārāja tayā gihinā kāma-bhoginā putta-sambādha-sayanaɱ ajjhā-vasantena Kāsīka-candanaɱ paccanubhontena mālā-gandha-vilepanaɱ dhāra-yantena jāta-rūpa-rajataɱ sādi-yantena||<br />
					'ime vā arahanto ime vā Arahatta Maggaɱ samāpannā.|| ||</p>

					<p class="f4">Saɱvāsena kho maharāja sīlaɱ veditabbaɱ.|| ||</p>

					<p class="f4">Tañ ca kho dīghena addhunā na ittaraɱ1.|| ||</p>

					<p class="f4">Manasikarotā no amana-sikarotā, paññavatā2 no duppaññena.|| ||</p>

					<p class="f4">Saɱvohārena kho mahārāja soceyyaɱ veditabbaɱ.|| ||</p>

					<p class="f4">Tañ ca kho dīghena addhunā na ittaraɱ1.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññena.|| ||</p>

					<p class="f4">Āpadāsu kho mahārāja thāmo veditabbo.|| ||</p>

					<p class="f4">So ca kho dīghena addhunā na ittaraɱ.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññena.|| ||</p>

					<p class="f4">Sākacchāya kho mahārāja paññā veditabbā.|| ||</p>

					<p class="f4">Sā ca kho dīghena addhunā na ittaraɱ1.|| ||</p>

					<p class="f4">Manasikarotā no amana-sikarotā.|| ||</p>

					<p class="f4">Paññavatā no duppaññenā' ti.|| ||</p>

					<p class="f4">Ete bhante mama purisā cārā ocarakā jana-padaɱ ocaritvā āga-c-chanti.|| ||</p>

					<p class="f4">Tehi paṭhamaɱ ociṇnaɱ ahaɱ pacchā oyāyissāmi.|| ||</p>

					<p class="f4">Idāni te bhante rajojallaɱ pavāhetvā sunhātā suvilittā kappita-kesamassū odātavattha-vasanā pañcahi kāma-guṇehi samappitā samaŋgībhūtā paricārayissantī" ti.|| ||</p>

					<p class="f4">Atha kho Bhagavā etam atthaɱ viditvā tāyaɱ velāyaɱ imā gāthāyo abhāsi:|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Na vaṇṇarūpena naro sujāno||<br />
							Na vissase ittaradassanena,||<br />
							Susaññatānaɱ hi viyañjanena||<br />
							Asaññatā lokam imaɱ caranti.|| ||</p>

							<p class="f4 in2">Patirūpako mattikā kuṇḍaloca||<br />
							Lohaḍḍhamāsova suvaṇṇachanno,||<br />
							Caranti eke parivārachannā||<br />
							Anto asuddhā bahi sobhamānā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.12" href="../../../../backmatter/indexes/sutta/sn/01_sagv/idx_03_kosalasamyutta.htm#p12">Sutta 12</a></h4>

					<h1>Pañca-Rāja Suttaɱ</h1>

					<p class="f4"><span class="f3">[<a id="p12.1">12.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p12.1">rhyc</a>]</span> Evam me sutaɱ ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena pañcannaɱ rājūnaɱ Pasenadipamukhānaɱ pañcahi||<br />
					kāma-guṇehi samappitānaɱ samaŋgībhūtānaɱ paricāraya-mānānaɱ ayam antarā kathā udapādi:||<br />
					"Kin nu kho kāmānaɱ aggan" ti?|| ||</p>

					<p class="f4">Tatr'ekacce evam āhaɱsu:||<br />
					"Rūpā kāmānaɱ aggan" ti.|| ||</p>

					<p class="f4">Ekacce evam āhaɱsu:||<br />
					"Saddā kāmānaɱ aggan" ti.|| ||</p>

					<p class="f4">Ekacce evam āhaɱsu:||<br />
					"Gandhā kāmānaɱ aggan" ti.|| ||</p>

					<p class="f4">Ekacce evam āhaɱsu:||<br />
					"Rasā kāmānaɱ aggan" ti.|| ||</p>

					<p class="f4">Ekacce evam <a id="pg80"><span class="f2 g"><b>[80]</b></span></a> āhaɱsu:||<br />
					"Phoṭṭhabbā kāmānaɱ aggan" ti.|| ||</p>

					<p class="f4">Yato kho te rājāno nāsakkhiɱsu añña-maññaɱ saññāpetuɱ.|| ||</p>

					<p class="f4">Atha kho rājā Pasenadi Kosalo te rājāno etad avoca:|| ||</p>

					<p class="f4">"Āyāma mārisā yena Bhagavā ten'upasankamissāma.|| ||</p>

					<p class="f4">Upasaŋkamitvā Bhagavantaɱ etam atthaɱ paṭipucchissāma.|| ||</p>

					<p class="f4">Yathā no Bhagavā vyākarissati tathā naɱ dhāressāmā" ti.|| ||</p>

					<p class="f4">"Evaɱ mārisā" ti kho te rājāno rañño Pasenadissa Kosalassa paccassosuɱ.|| ||</p>

					<p class="f4">Atha kho te pañca rājāno Pasenadippamukhā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinno kho rājā Pasenadi Kosalo Bhagavantaɱ etad avoca:|| ||</p>

					<p class="f4">"Idha bhante amhākaɱ pañcannaɱ rājūnaɱ pañcahi kāma-guṇehi samappitānaɱ samaŋgībhūtānaɱ paricāraya-mānānaɱ ayam antarā kathā udapādi:</p>

					<p class="f4">'Kin nu kho kāmānaɱ aggan' ti?|| ||</p>

					<p class="f4">Ekacce evam āhaɱsu:||<br />
					'Rūpā kāmānaɱ aggan' ti.|| ||</p>

					<p class="f4">Ekacce evam āhaɱsu:||<br />
					'Saddā kāmānaɱ aggan' ti.|| ||</p>

					<p class="f4">Ekacce evam āhaɱsu:||<br />
					'Gandhā kāmānaɱ aggan' ti.|| ||</p>

					<p class="f4">Ekacce evam āhaɱsu:||<br />
					'Rasā kāmānaɱ aggan' ti.|| ||</p>

					<p class="f4">Ekacce evam āhaɱsu:||<br />
					'Phoṭṭhabbā kāmānaɱ aggan' ti.|| ||</p>

					<p class="f4">Kin nu kho bhante kāmānaɱ aggana" ti?|| ||</p>

					<p class="ctr c">&#9632;</p>

					<p class="f4">"Manāpapariyan taɱ khvāhaɱ mahārāja pañcasu kāma-guṇesu agganti vadāmi.|| ||</p>

					<p class="f4">Te ca mahārāja rūpā ekaccassa manāpā honti.|| ||</p>

					<p class="f4">Te ca rūpā ekaccassa amanāpā honti.|| ||</p>

					<p class="f4">Ye hi ca yo rūpehi atta-mano hoti,||<br />
					paripuṇṇa-saŋkappo,||<br />
					so tehi rūpehi aññaɱ rūpaɱ uttaritaraɱ vā||<br />
					paṇītataraɱ vā na pattheti.|| ||</p>

					<p class="f4">Te tassa rūpā paramā honti.|| ||</p>

					<p class="f4">Te tassa rūpā anuttarā honti.|| ||</p>

					<p class="f4">Te ca mahārāja saddā ekacchassa manāpā honti.|| ||</p>

					<p class="f4">Te ca saddā ekaccassa amanāpā honti.|| ||</p>

					<p class="f4">Ye hi ca yo saddehi atta-mano hoti,||<br />
					paripuṇṇa-saŋkappo,||<br />
					so tehi saddehi aññaɱ saddaɱ uttaritaraɱ vā||<br />
					paṇītataraɱ vā na pattheti,||<br />
					te tassa saddā paramā honti.|| ||</p>

					<p class="f4">Te tassa saddā anuttarā honti.|| ||</p>

					<p class="f4">Te ca mahārāja gandhā ekacchassa manāpā honti.|| ||</p>

					<p class="f4">Te ca gandhā ekaccassa amanāpā honti.|| ||</p>

					<p class="f4">Ye hi ca yo gandhehi atta-mano hoti,||<br />
					paripuṇṇa-saŋkappo,||<br />
					so tehi gandhehi aññaɱ gandhaɱ uttaritaraɱ vā paṇītataraɱ vā na pattheti,||<br />
					te tassa gandhā paramā honti.|| ||</p>

					<p class="f4">Te tassa gandhā anuttarā honti.|| ||</p>

					<p class="f4">Te ca mahārāja rasā ekaccassa manāpā honti.|| ||</p>

					<p class="f4">Te ca rasā ekaccassa amanāpā honti.|| ||</p>

					<p class="f4">Ye hi ca yo rasehi atta-mano hoti,||<br />
					paripuṇṇa-saŋkappo,||<br />
					so tehi rasehi aññaɱ rasaɱ uttaritaraɱ vā paṇītataraɱ vā na pattheti,||<br />
					te tassa rasā paramā honti.|| ||</p>

					<p class="f4">Te tassa rasā anuttarā honti.|| ||</p>

					<p class="f4">Te ca mahārāja phoṭṭhabbā ekaccassa manāpā honti.|| ||</p>

					<p class="f4">Te ca phoṭṭhabbā ekaccassa amanāpā honti.|| ||</p>

					<p class="f4"><a id="pg81"><span class="f2 g"><b>[81]</b></span></a> Ye hi ca yo poṭṭhabbehi atta-mano hoti,||<br />
					paripuṇṇa-saŋkappo,||<br />
					so tehi phoṭṭhabbehi aññaɱ phoṭṭhabbaɱ uttaritaraɱ vā paṇītataraɱ vā na pattheti.|| ||</p>

					<p class="f4">Te tassa phoṭṭhabbā paramā honti.|| ||</p>

					<p class="f4">Te tassa phoṭṭhabbā anuttarā hontī" ti.|| ||</p>

					<p class="f4">Tena kho pana samayena Candanaŋgaliko upāsako tassaɱ parisāyaɱ nisinno hoti.|| ||</p>

					<p class="f4">Atha kho candanaŋgaliko upāsako uṭṭhāy āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā,||<br />
					paṭibhāti maɱ sugatā" ti.|| ||</p>

					<p class="f4">"Paṭibhātu taɱ Candanaŋgalikā" ti Bhagavā avoca.|| ||</p>

					<p class="f4">Atha kho Candanaŋgaliko upāsako Bhagavato sammukhā tadanurūpāya gāthāya abhitthavi:|| ||</p>

							<p class="f4 in2">"Padumaɱ yathā kokanadaɱ sugandhaɱ||<br />
							Pāto siyā phullam avītagandhaɱ,||<br />
							Aŋgīrasaɱ passa virocamānaɱ||<br />
							Tapannam ādiccam iv'antalikkhe" ti.|| ||</p>

					<p class="f4">Atha kho te pañca rājāno Candanaŋgalikaɱ upāsakaɱ pañcahi uttarāsaŋgehi acchādesuɱ.|| ||</p>

					<p class="f4">Atha kho Candanaŋgaliko upāsako tehi pañcahi uttarāsaŋgehi Bhagavantaɱ acchādesī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.13" href="../../../../backmatter/indexes/sutta/sn/01_sagv/idx_03_kosalasamyutta.htm#p13">Sutta 13</a></h4>

					<h1>Doṇapāka Suttaɱ</h1>

					<p class="f4"><span class="f3">[<a id="p13.1">13.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p13.1">rhyc</a>][<a href="../../../../dhamma-vinaya/ati/sn/01_sagv/sn01.03.013.olen.ati.htm#p13.1">ati-olen</a>]</span> Evam me sutaɱ ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena rājā Pasenadi Kosalo doṇapākaɱ sudaɱ paribhuñjati.|| ||</p>

					<p class="f4">Atha kho rājā Pasenadi kosalo bhuttāvī mahassāsī yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Atha kho Bhagavā taɱ rājānaɱ Pasenadiɱ Kosalaɱ bhuttāviɱ mahassāsiɱ viditvā tāyaɱ velāyaɱ imaɱ gāthaɱ abhāsi:|| ||</p>

					      <p class="f4 in2">"Manujassa sadā satīmato||<br />
							mattaɱ jānato laddhabhojane,||<br />
							Tanu tassa bhavanti vedanā||<br />
							sanikaɱ jīrati āyu pālayan" ti.|| ||</p>

					<p class="f4"><a id="pg82"><span class="f2 g"><b>[82]</b></span></a> Tena kho pana samayena sudassano māṇavo rañño Pasenadissa Kosalassa piṭṭhito ṭhito hoti.|| ||</p>

					<p class="f4">Atha kho rājā Pasenadi Kosalo Sudassanaɱ māṇavaɱ āmantesi:|| ||</p>

					<p class="f4">"Ehi tvaɱ tāta Sudassana,||<br />
					Bhagavato santike imaɱ gāthaɱ pariyāpuṇitvā mama bhattābhihāre bhāsa.|| ||</p>

					<p class="f4">Ahañ ca te devasikaɱ kahāpaṇasataɱ niccabhikkhaɱ3 pavattayissāmī" ti.|| ||</p>

					<p class="f4">"Evaɱ devā" ti kho sudassano māṇavo rañño Pasenadissa Kosalassa paṭissutvā Bhagavato santike imaɱ gāthaɱ pariyāpuṇitvā Pasenadissa Kosalassa bhattābhihāre sudaɱ bhāsati:|| ||</p>

					<p class="f4">"Manujassa sadā satīmato mattaɱ jānato laddhabhojane,||<br />
					Tanu tassa bhavanti vedanā sanikaɱ jīrati āyupālayan" ti.|| ||</p>

					<p class="f4">Atha kho rājā Pasenadi kosalo anupubbena nāḷi-kodana-paramatāya saṇṭhāsi.|| ||</p>

					<p class="f4">Atha kho rājā Pasenadi Kosalo aparena samayena sallikhitagatto pāṇinā gattāni anumajjanto tāyaɱ velāyaɱ imaɱ udānaɱ udānesi:|| ||</p>

					<p class="f4">"Ubhayena vata maɱ so Bhagavā atthena anukampi,||<br />
					diṭṭha-dhammikena c'eva atthena samparāyikena cā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.14" href="../../../../backmatter/indexes/sutta/sn/01_sagv/idx_03_kosalasamyutta.htm#p14">Sutta 14</a></h4>

					<h1>Paṭhama Saŋgāma Suttaɱ</h1>

					<p class="f4"><span class="f3">[<a id="p14.1">14.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p14.1">rhyc</a>][<a href="../../../../dhamma-vinaya/ati/sn/01_sagv/sn01.03.014.than.ati.htm#p14.1">than</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho rājā Māgadho Ajātasattu Vedehi-putto caturaŋginiɱ senaɱ sannayhitvā rājānaɱ Pasenadiɱ Kosalaɱ abbhūyyāsi yena Kāsī.|| ||</p>

					<p class="f4">2. Assosi kho rājā Pasenadi Kosalo "Rājā kira Māgadho Ajātasattu Vedehi-putto caturaŋginiɱ senaɱ sannayhitvā mamaɱ abbhūyyāto yena Kāsī" ti.|| ||</p>

					<p class="f4">3. Atha kho rājā Pasenadi Kosalo caturaŋginiɱ senaɱ sannayhitvā rājānaɱ Māgadhaɱ Ajātasattuɱ Vedehi-puttaɱ paccuyyāsi yena Kāsī.|| ||</p>

					<p class="f4"><a id="pg83"><span class="f2 g"><b>[83]</b></span></a> 4. Atha kho rājā ca Māgadho Ajātasattu Vedehi-putto rājā ca Pasenadi Kosalo saŋgāmesuɱ.|| ||</p>

					<p class="f4">Tasmiɱ kho pana saŋgāme rājā Māgadho Ajātasattu Vedehi-putto rājānaɱ Pasenadiɱ Kosalaɱ parājesi.|| ||</p>

					<p class="f4">Parājito ca rājā Pasenadi Kosalo sakameva rājadhāniɱ Sāvatthiɱ pāyāsi.|| ||</p>

					<p class="f4">5. Atha kho sambahulā bhikkhū pubbaṇha-samayaɱ nivāsetvā patta-cīvaraɱ ādāya Sāvatthiɱ piṇḍāya pavisiɱsu.|| ||</p>

					<p class="f4">Sāvatthiyaɱ piṇḍāya caritvā pacchā-bhattaɱ piṇḍa-pāta-paṭikkantā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhu Bhagavantaɱ etad avocuɱ:|| ||</p>

					<p class="f4">6. Idha bhante rājā Māgadho Ajātasattu Vedehi-putto caturaŋginiɱ senaɱ sannayhitvā rājānaɱ Pasenadiɱ Kosalaɱ abbhūyyāsi yena Kāsī.|| ||</p>

					<p class="f4">Assosi kho rājā Pasenadi Kosalo "Rājā kira Māgadho Ajātasattu Vedehi-putto caturaŋginiɱ senaɱ sannayhitvā mamaɱ abbhūyyāto yena Kāsī" ti.|| ||</p>

					<p class="f4">Atha kho bhante rājā Pasenadi Kosalo caturaŋginiɱ senaɱ sannayhitvā rājānaɱ Māgadhaɱ Ajātasattuɱ Vedehi-puttaɱ paccuyyāsi yena Kāsī.|| ||</p>

					<p class="f4">Atha kho bhante rājā ca Māgadho Ajātasattu Vedehi-putto rājā ca Pasenadi Kosalo saŋgāmesuɱ.|| ||</p>

					<p class="f4">Tasmiɱ kho pana bhante,||<br />
					saŋgāme rājā Māgadho Ajātasattu vedehi putto rājānaɱ Pasenadiɱ Kosalaɱ parājesi.|| ||</p>

					<p class="f4">Parājito ca bhante,||<br />
					rājā Pasenadi Kosalo sakameva rājadhāniɱ Sāvatthiɱ pāyāsī" ti.|| ||</p>

					<p class="f4">7. "Rājā bhikkhave, Māgadho Ajātasattu Vedehi-putto pāpa-mitto||<br />
					pāpa-sahāyo||<br />
					pāpa-sampavaŋko.|| ||</p>

					<p class="f4">Rājā ca kho bhikkhave,||<br />
					Pasenadi Kosalo kalyāṇa-mitto||<br />
					kalyāṇa-sahāyo||<br />
					kalyāṇa-sampavaŋko.|| ||</p>

					<p class="f4">Ajjatañ ca bhikkhave rājā Pasenadi Kosalo imaɱ rattiɱ dukkhaɱ sessati parājito" ti.|| ||</p>

							<p class="f4 in2">"Jayaɱ veraɱ pasavati dukkhaɱ seti parājito,||<br />
							Upasanto sukhaɱ seti hitvā jayaparājayan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.15" href="../../../../backmatter/indexes/sutta/sn/01_sagv/idx_03_kosalasamyutta.htm#p15">Sutta 15</a></h4>

					<h1>Dutiya Saŋgāma Suttaɱ</h1>

					<p class="f4"><span class="f3">[<a id="p15.1">15.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p15.1">rhyc</a>][<a href="../../../../dhamma-vinaya/ati/sn/01_sagv/sn01.03.015.than.ati.htm#p15.1">than</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">8. Atha kho rājā Māgadho Ajātasattu Vedehi-putto caturaŋginiɱ||<br />
					<a id="pg84"><span class="f2 g"><b>[84]</b></span></a> Senaɱ sannayhitvā rājānaɱ Pasenadiɱ Kosalaɱ abbhūyyāsi yena Kāsī.|| ||</p>

					<p class="f4">9. Assosi kho rājā Pasenadi Kosalo "Rājā kira Māgadho Ajātasattu Vedehi-putto caturaŋginiɱ senaɱ sannayhitvā mamaɱ abbhūyyāto yena Kāsī" ti.|| ||</p>

					<p class="f4">10. Atha kho rājā Pasenadi Kosalo caturaŋginiɱ senaɱ sannayhitvā rājānaɱ Māgadhaɱ Ajātasattuɱ Vedehi-puttaɱ paccuyyāsi yena Kāsī.|| ||</p>

					<p class="f4">11. Atha kho rājā ca Māgadho Ajātasattu Vedehi-putto rajā ca Pasenadi Kosalo saŋgāmesuɱ.|| ||</p>

					<p class="f4">Tasmiɱ kho pana saŋgāme rājā Pasenadi Kosalo rājānaɱ Māgadhaɱ Ajātasattuɱ Vedehi-puttaɱ parājesi||<br />
					jīvagāhañ ca naɱ aggahesi.|| ||</p>

					<p class="f4">12. Atha kho rañño Pasenadi-Kosalassa etad ahosi:|| ||</p>

					<p class="f4">"Kiñ cāpi kho myāyaɱ rājā Māgadho Ajātasattu Vedehi-putto adubbhantassa dubbhati||<br />
					atha ca pana me bhāgineyyo hoti.|| ||</p>

					<p class="f4">Yaɱ nūnāhaɱ rañño Māgadhassa Ajātasattuno Vedehi-puttassa||<br />
					sabbaɱ hatthikāyaɱ pariyādiyitvā||<br />
					sabbaɱ assakāyaɱ pariyādiyitvā||<br />
					sabbaɱ rathakāyaɱ pariyādiyitvā||<br />
					sabbaɱ pattikāyaɱ pariyādiyitvā||<br />
					jivantam eva naɱ ossajjeyyan" ti.|| ||</p>

					<p class="f4">13. Atha kho rājā Pasenadi Kosalo rañño Māgadhassa Ajātasattuno Vedehi-puttassa||<br />
					sabbaɱ hatthikāyaɱ pariyādiyitvā||<br />
					sabbaɱ assakāyaɱ pariyādiyitvā||<br />
					sabbaɱ rathakāyaɱ pariyādiyitvā||<br />
					sabbaɱ pattikāyaɱ pariyādiyitvā||<br />
					jivantam eva naɱ ossajji.|| ||</p>

					<p class="f4">14. Atha kho sambahulā bhikkhū pubbaṇha-samayaɱ nivāsetvā patta-cīvaraɱ ādāya Sāvatthiɱ piṇḍāya pavisiɱsu.|| ||</p>

					<p class="f4">Sāvatthiyaɱ piṇḍāya caritvā pacchā-bhattaɱ piṇḍa-pāta paṭikkantā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū Bhagavantaɱ etad avocuɱ:|| ||</p>

					<p class="f4"><a id="pg85"><span class="f2 g"><b>[85]</b></span></a> 15. Idha bhante rājā Māgadho Ajātasattu Vedehi-putto caturaŋginiɱ senaɱ sannayhitvā rājānaɱ Pasenadiɱ Kosalaɱ abbhūyyāsi yena Kāsī.|| ||</p>

					<p class="f4">Assosi kho bhante rājā Pasenadi Kosalo:|| ||</p>

					<p class="f4">"Rājā kira Māgadho Ajātasattu Vedehi-putto caturaŋginiɱ senaɱ sannayhitvā mamaɱ abbhūyyāto yena Kāsī" ti.|| ||</p>

					<p class="f4">Atha kho rājā Pasenadi Kosalo caturaŋginiɱ senaɱ sannayhitvā rājānaɱ Māgadhaɱ Ajātasattuɱ Vedehi-puttaɱ paccuyyāsi.|| ||</p>

					<p class="f4">Atha kho bhante rājā ca Māgadho Ajātasattu Vedehi-putto rājā ca Pasenadi Kosalo saŋgāmesuɱ.|| ||</p>

					<p class="f4">Tasmiɱ kho pana bhante,||<br />
					saŋgāme rājā Pasenadi Kosalo rājānaɱ Māgadhaɱ Ajātasattuɱ Vedehi-puttaɱ parājesi||<br />
					jivagāhañ ca naɱ aggahesi.|| ||</p>

					<p class="f4">Atha kho bhante, rañño Pasenadissa Kosalassa etad ahosi:|| ||</p>

					<p class="f4">'Kiñ cāpi kho myāyaɱ rājā Māgadho Ajātasattu Vedehi-putto adubbhantassa dubbhati||<br />
					atha va pana me bhāgineyyo hoti.|| ||</p>

					<p class="f4">Yaɱ nūnāhaɱ rañño Māgadhassa Ajātasattuno Vedehi-puttassa||<br />
					sabbaɱ hatthikāyaɱ pariyādiyitvā||<br />
					sabbaɱ assakāyaɱ pariyādiyitvā||<br />
					sabbaɱ ratha kāyaɱ pariyādiyitvā||<br />
					sabbaɱ pattikāyaɱ pariyādiyitvā||<br />
					jivantam eva naɱ ossajjeyyan' ti.|| ||</p>

					<p class="f4">Atha kho bhante, rājā Pasenadi Kosalo rañño Māgadhassa Ajātasattuno Vedehi-puttassa||<br />
					sabbaɱ hatthikāyaɱ pariyādiyitvā||<br />
					sabbaɱ assakāyaɱ pariyādiyitvā||<br />
					sabbaɱ rathakāyaɱ pariyādiyitvā||<br />
					sabbaɱ pattikāyaɱ pariyādiyitvā||<br />
					jivantam eva naɱ ossajji" ti.|| ||</p>

					<p class="f4">16. Atha kho Bhagavā etam atthaɱ viditvā tāyaɱ velāyaɱ imā gāthāyo abhāsi:|| ||</p>

						<p class="f4 in2">"Vilumpat'eva puriso yāv'assa upakappati,||<br />
						Yadā c'aññe vilumpanti so vilutto viluppati.||<br />
						Ṭhānaɱ hi maññati bālo yāva pāpaɱ na paccati,||<br />
						Yadā ca paccati pāpaɱ atha bālo dukkhaɱ nigacchati.||<br />
						Hantā labhati hantāraɱ jetāraɱ labhate jayaɱ,||<br />
						Akkosako ca akkosaɱ rosetārañca rosako,||<br />
						Atha kammavivaṭṭena so vilutto viluppa" tī.|| ||</p>

					<p>&nbsp;</p>

					<p class="f4 ctr c">§</p>

					<p><a id="pg86"><span class="f2 g"><b>[86]</b></span></a></p>

					<h4 class="ctr"><a id="sn.1.3.16" href="../../../../backmatter/indexes/sutta/sn/01_sagv/idx_03_kosalasamyutta.htm#p16">Sutta 16</a></h4>

					<h1>Dhītu Suttaɱ</h1>

					<p class="f4"><span class="f3">[<a id="p16.1">16.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p16.1">rhyc</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho rājā Pasenadi Kosalo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Atha kho aññataro puriso yena rājā Pasenadi Kosalo ten'upasankami.|| ||</p>

					<p class="f4">Upasaŋkamitvā rañño Pasenadissa Kosalassa upakaṇṇake ārocesi:|| ||</p>

					<p class="f4">"Mallikā deva,||<br />
					devī dhītaraɱ vijātā" ti.|| ||</p>

					<p class="f4">Evaɱ vutte rājā Pasenadi Kosalo anatta-mano ahosi.|| ||</p>

					<p class="f4">Atha kho Bhagavā rājānaɱ Pasenadiɱ Kosalaɱ anatta-manaɱ viditvā tāyaɱ velāyaɱ imā gāthāyo abhāsi:|| ||</p>

							<p class="f4 in2">"Itthī pi hi ekacciyā seyyā posa janādhipa,||<br />
							Medhāvinī sīla-vatī sassudevā patibbatā.|| ||</p>

							<p class="f4 in2">Tassā yo jāyatī poso sūro hoti disampati,||<br />
							Tādisā subhagiyā putto rajjampi anusāsatī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.17" href="../../../../backmatter/indexes/sutta/sn/01_sagv/idx_03_kosalasamyutta.htm#p17">Sutta 17</a></h4>

					<h1>Appamāda Suttaɱ</h1>

					<p class="f4"><span class="f3">[<a id="p17.1">17.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p17.1">rhyc</a>][<a href="../../../../dhamma-vinaya/ati/sn/01_sagv/sn01.03.017.than.ati.htm#p17.1">than</a>][<a href="../../../../dhamma-vinaya/bd/sn/01_sagv/sn01.03.017.olds.bd.htm#p17.1">olds</a>]</span>  Evam me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme. —|| ||</p>

					<p class="f4"><span class="f3">[<a id="p17.2">17.2</a>]</span> Atha kho rājā Pasenadi Kosalo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho rājā Pasenadi-Kosalo Bhagavantaɱ etad avoca:|| ||</p>

					<p class="f4">"Atthi nu kho bhante eko dhammo yo ubho atthe samadhi-g-gayha tiṭṭhati,||<br />
					diṭṭha-dhammikaɱ c'eva atthaɱ samparāyikaɱ cā" ti?|| ||</p>

					<p class="f4"><span class="f3">[<a id="p17.3">17.3</a>]</span> "Atthi kho mahārāja eko dhammo yo ubho atthe samadhi-g-gayha tiṭṭhati,||<br />
					diṭṭha-dhammikaɱ c'eva atthaɱ samparāyikaɱ cā" ti.|| ||</p>

					<p class="f4"><span class="f3">[<a id="p17.4">17.4</a>]</span> "Katamo pana bhante eko dhammo yo ubho atthe samadhi-g-gayha tiṭṭhati,||<br />
					diṭṭha-dhammikaɱ c'eva atthaɱ samparāyikaɱ cā" ti?|| ||</p>

					<p class="f4"><span class="f3">[<a id="p17.5">17.5</a>]</span> "Appamādo kho mahārāja eko dhammo ubho atthe samadhi-g-gayha tiṭṭhati||<br />
					diṭṭha-dhammikaɱ c'eva atthaɱ samparāyikaɱ cā.|| ||</p>

					<p class="f4">Seyyathā pi mahārāja yāni kānici jaŋgamānaɱ pāṇānaɱ pada-jātāni sabbāni tāni hatthi-pade samodhānaɱ gacchanti,||<br />
					hatthi-padaɱ tesaɱ aggam akkhāyati yad idaɱ mahantena.|| ||</p>

					<p class="f4">Evam eva kho mahārāja appamādo eko dhammo <a id="pg87"><span class="f2 g"><b>[87]</b></span></a> ubho atthe samadhi-g-gayha tiṭṭhati diṭṭha-dhammikaɱ c'eva atthaɱ samparāyikaɱ cā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2"><span class="f3">[<a id="p17.6">17.6</a>]</span> Āyuɱ ārogiyaɱ vaṇṇaɱ||<br />
							saggaɱ uccākulīnataɱ,|| ||</p>

							<p class="f4 in2">Ratiyo patthayantena||<br />
							uḷārā aparāparā,|| ||</p>

							<p class="f4 in2">Appamādaɱ pasaɱ-santi||<br />
							puñña-kiriyāsu paṇḍitā|| ||</p>

							<p class="f4 in2">Appamatto ubho atthe||<br />
							adhigaṇhāti paṇḍito,|| ||</p>

							<p class="f4 in2">Diṭṭh'eva-dhamme ca yo attho||<br />
							yo c'attho samparāyiko|| ||</p>

							<p class="f4 in2">Atthābhisamayā dhīro||<br />
							paṇḍitoti pavuccatī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.18" href="../../../../backmatter/indexes/sutta/sn/01_sagv/idx_03_kosalasamyutta.htm#p18">Sutta 18</a></h4>

					<h1>Kalyāṇa-mitta Suttaɱ</h1>

					<p class="f4"><span class="f3">[<a id="p18.1">18.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p18.1">rhyc</a>]</span> Evam me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Eka-m-antaɱ nisinno kho rājā Pasenadi Kosalo Bhagavantaɱ etad avoca:|| ||</p>

					<p class="f4">"Idha mayhaɱ bhante raho-gatassa paṭisallīnassa evaɱ cetaso parivitakko udapādi:|| ||</p>

					<p class="f4">'Svākkhāto Bhagavatā Dhammo'.|| ||</p>

					<p class="f4">So ca kho kalyāṇa-mittassa||<br />
					kalyāṇa-sahāyassa||<br />
					kalyāṇa-sampavaŋkassa||<br />
					no pāpa-mittassa||<br />
					no pāpa-sahāyassa||<br />
					no pāpa-sampavaŋkassā" ti.|| ||</p>

					<p class="ctr c">&#9632;</p>

					<p class="f4">3. "Evam etaɱ mahārāja!||<br />
					evam etaɱ mahārāja!|| ||</p>

					<p class="f4">Svākkhāto mahārāja mayā Dhammo.|| ||</p>

					<p class="f4">So ca kho kalyāṇa-mittassa||<br />
					kalyāṇa-sahāyassa||<br />
					kaḷyāṇa-sampavaŋkassa.|| ||</p>

					<p class="f4">No pāmittassa||<br />
					no pāpa-sahāyassa||<br />
					no pāpa-sampavaŋkassāti.|| ||</p>

					<p class="f4">4. Ekam idāhaɱ, mahārāja,||<br />
					samayaɱ Sakkesu viharāmi nāgarakaɱ nāma Sakkānaɱ nigamo.|| ||</p>

					<p class="f4">5. Atha kho mahārāja Ānando bhikkhu yen'āhaɱ ten'upasankami.|| ||</p>

					<p class="f4">Upasaŋkamitvā maɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho mahārāja Ānando bhikkhu maɱ etad avoca:|| ||</p>

					<p class="f4">"upaḍḍhamidaɱ bhante Brahma-cariyassa yad idaɱ||<br />
					kalyāṇa-mittatā kalyāṇa-sahāyatā||<br />
					kalyāṇa-sampavaŋakatā" ti.|| ||</p>

					<p class="f4">6. Evaɱ vuttāhaɱ mahārāja Ānandaɱ bhikkhuɱ etad avocaɱ:|| ||</p>

					<p class="f4">"Mā hevaɱ Ānanda!||<br />
					Mā hevaɱ Ānanda!|| ||</p>

					<p class="f4">Sakalam eva h'idaɱ Ānanda Brahma-cariyaɱ yad idaɱ kalyāṇa- <a id="pg88"><span class="f2 g"><b>[88]</b></span></a> mittatā||<br />
					kalyāṇa-sahāyatā||<br />
					kalyāṇa-sampavaŋkatā.|| ||</p>

					<p class="f4">Kalyāṇa-mittass'etaɱ Ānanda bhikkhuno pāṭikaŋkhaɱ kalyāṇa-sahāyassa||<br />
					kalyāṇa-sampavaŋkassa||<br />
					ariyaɱ aṭṭhaŋgikaɱ Maggaɱ bhāvessati ariyaɱ aṭṭhaŋgikaɱ Maggaɱ bahulī-karissatī ti.|| ||</p>

					<p class="f4">7. Kathañ ca Ānanda bhikkhu kalyāṇa-mitto kalyāṇa-sahāyo kalyāṇa-sampavaŋko ariyaɱ aṭṭhaŋgikaɱ Maggaɱ bhāveti ariyaɱ aṭṭhaŋgikaɱ Maggaɱ bahulī-karoti?|| ||</p>

					<p class="f4">8. Idh'Ānanda bhikkhu sammā-diṭṭhiɱ bhāveti viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammā-saŋkappaɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammā-vācaɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammā-kammantaɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammāājivaɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammāvāyāmaɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammā-satiɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Sammā-samādhiɱ bhāveti||<br />
					viveka-nissitaɱ||<br />
					virāga-nissitaɱ||<br />
					nirodha-nissitaɱ||<br />
					vossagga-pariṇāmiɱ.|| ||</p>

					<p class="f4">Evaɱ kho Ānanda bhikkhu||<br />
					kalyāṇa-mitto||<br />
					kalyāṇa-sahāyo||<br />
					kalyāṇa-sampavaŋko||<br />
					ariyaɱ aṭṭhaŋgikaɱ Maggaɱ bhāveti,||<br />
					ariyaɱ aṭṭhaŋgikaɱ Maggaɱ bahulī-karoti.|| ||</p>

					<p class="f4">9. Tad aminā p'etaɱ Ānanda pariyāyena veditabbaɱ:||<br />
					yathā sakalamevidaɱ Brahma-cariyaɱ||<br />
					yad idaɱ kalyāṇa-mittatā||<br />
					kalyāṇa-sahāyatā||<br />
					kalyāṇa-sampavaŋkatā" ti.|| ||</p>

					<p class="f4">10. Mamaɱ hi Ānanda kalyāṇa-mittaɱ āgamma||<br />
					jāti-dhammā sattā jātiyā parimuccanti.|| ||</p>

					<p class="f4">Jarā-dhammā sattā jarāya parimuccanti.|| ||</p>

					<p class="f4">Vyādhi-dhammā sattā vyādhinā parimuccanti.|| ||</p>

					<p class="f4">Maraṇa-dhammā sattā maraṇena parimuccanti.|| ||</p>

					<p class="f4">Sokaparideva-dukkha-domanass'upāyāsadhammā sattā||<br />
					soka-parideva-dukkha-domanass'upāyāsehi parimuccanti.|| ||</p>

					<p class="f4">Iminā kho etaɱ Ānanda pariyāyena veditabbaɱ:||<br />
					yathā sakalam evah'idaɱ Brahma-cariyaɱ yad idaɱ||<br />
					kalyāṇa-mittatā kalyāṇa-sahāyatā||<br />
					kalyāṇa-sampavaŋkatā.|| ||</p>

					<p class="f4">11. Tasmā ti ha te mahārāja evaɱ sikkhitabbaɱ:||<br />
					kalyāṇa-mitto bhavissāmi kalyāṇa-sahāyo kalyāṇa-sampavaŋkoti.|| ||</p>

					<p class="f4">Evaɱ hi te mahārāja sikkhitabbaɱ.|| ||</p>

					<p class="f4">'Kalyāṇa-mittassa te mahārāja kalyāṇa-sahāyassa kalyāṇa-sampavaŋkassa ayaɱ||<br />
					<a id="pg89"><span class="f2 g"><b>[89]</b></span></a> Eko dhammo upanissāya vihātabbo appamādo kusalesu dhammesu.|| ||</p>

					<p class="f4">12. Appamattassa te mahārāja viharato appamādaɱ upanissāya itthāgārassa1 evaɱ bhavissati: rājā kho appamatto viharati appamādaɱ upanissāya.|| ||</p>

					<p class="f4">Handa mayam pi appamattā viharāma appamādaɱ upanissāyā' ti.|| ||</p>

					<p class="f4">Appamattassa te mahārāja viharato appamādaɱ upanissāya khattiyānampi anuyuttānaɱ2 evaɱ bhavissati:||<br />
					rājā kho appamatto viharati appamādaɱ upanissāya.|| ||</p>

					<p class="f4">Handa mayam pi appamattā viharāma appamādaɱ upanissāyāti.|| ||</p>

					<p class="f4">Appamattassa te māhārāja viharato appamādaɱ upanissāya balakāyassapi evaɱ bhavissati: rājā kho appamatto viharati appamādaɱ upanissāya.|| ||</p>

					<p class="f4">Handa mayam pi appamattā viharāma appamādaɱ upanissāyāti.|| ||</p>

					<p class="f4">Appamattassa te māhārāja viharato appamādaɱ upanissāya negamajānapadassāpi evaɱ bhavissati:||<br />
					rājā kho appamatto viharati appamādaɱ upanissāya.|| ||</p>

					<p class="f4">Handa mayam pi appamattā viharāma appamādaɱ upanissāyāti.|| ||</p>

					<p class="f4">Appamattassa te māhārāja viharato appamādaɱ upanissāya attāpi gutto rakkhito bhavissati,||<br />
					itthāgārampi guttaɱ rakkhitaɱ bhavissati,||<br />
					kosakoṭṭhāgārampi guttaɱ rakkhitaɱ bhavissatī ti.|| ||</p>

					<p class="f4">Bhoge patthayamānena uḷāre aparāpare,||<br />
					Appamādaɱ pasaɱ-santi puñña-kiriyāsu paṇḍitā.|| ||</p>

					<p class="f4">Appamatto ubho atthe adhigaṇhāti paṇḍito,||<br />
					Diṭṭh'eva-dhamme ca yo attho yo cattho samparāyiko,||<br />
					Atthābhisamayā dhīro paṇḍitoti pavuccatī ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.19" href="../../../../backmatter/indexes/sutta/sn/01_sagv/idx_03_kosalasamyutta.htm#p19">Sutta 19</a></h4>

					<h1>Paṭhamaɱ Aputtaka Suttaɱ</h1>

					<p class="f4"><span class="f3">[<a id="p19.1">19.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p19.1">rhyc</a>][<a href="../../../../dhamma-vinaya/ati/sn/01_sagv/sn01.03.019.than.ati.htm#p19.1">than</a>]</span> Evam me sutaɱ ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho rājā Pasenadi Kosalo divādivassa yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho rājānaɱ Pasenadiɱ5 Kosalaɱ Bhagavā etad avoca:||<br />
					handa kuto nu tvaɱ mahārāja divādivassāti?|| ||</p>

					<p class="f4">Idha bhante Sāvatthiyaɱ seṭṭhi gahapati kāla-kato.|| ||</p>

					<p class="f4">Taɱ ahaɱ aputtakaɱ sāpateyyaɱ rājantepuraɱ atiharitvā āgacchāmi.|| ||</p>

					<p class="f4">Asīti bhante sata-sahassāni hiraññasseva,||<br />
					ko <a id="pg90"><span class="f2 g"><b>[90]</b></span></a> Pana vādo rūpiyassa.|| ||</p>

					<p class="f4">Tassa kho pana bhante seṭṭhi'ssa gahapatissa eva-rūpo bhatta-bhogo ahosi:kaṇājakaɱ bhūñjati bilaŋga-dutiyaɱ.Evarapo vatthabhogo ahosi.|| ||</p>

					<p class="f4">Sāṇaɱ dhāreti tipakkhavasanaɱ.|| ||</p>

					<p class="f4">Eva-rūpo yānabhogo ahosi:||<br />
					jajjararathakena yāti paṇṇacchattakena dhāriyamānenāti.|| ||</p>

					<p class="f4">Evam etaɱ mahārāja,||<br />
					evam etaɱ mahārāja,||<br />
					asappuriso kho mahārāja uḷāre bhoge labhitvā n'eva attānaɱ sukheti pīṇeti.|| ||</p>

					<p class="f4">Na mātā-pitaro sukheti pīṇeti.|| ||</p>

					<p class="f4">Na putta-dāraɱ sukheti pīṇeti.|| ||</p>

					<p class="f4">Na dāsakammakaraporise sukheti pīṇeti.|| ||</p>

					<p class="f4">Na mitt-ā-macce sukheti pīṇeti.|| ||</p>

					<p class="f4">Na samaṇa-brāhmaṇesu uddhaggikaɱ dakkhiṇaɱ patiṭṭhāpeti sovaggikaɱ sukha-vipākaɱ sagga-saŋvatta-nikaɱ.|| ||</p>

					<p class="f4">Tassa te bhoge evaɱ sammā aparibhūñjiyamāne rājāno vā haranti,||<br />
					corā vā haranti.|| ||</p>

					<p class="f4">Aggi vā ḍahati.|| ||</p>

					<p class="f4">Udakaɱ vā vahati.|| ||</p>

					<p class="f4">Appiyā vā dāyādā haranti.|| ||</p>

					<p class="f4">Evaɱ sa te māhārāja bhogā sammā aparibhuñjiyamānā parikkhayaɱ gacchanti no paribhogaɱ.|| ||</p>

					<p class="f4">Seyyathā pi mahārāja,||<br />
					amanussaṭṭhāne pokkharaṇī acchodakā sītodakā sātodakā setakā5 supatitthā ramaṇīyā.|| ||</p>

					<p class="f4">Taɱ jano n'eva hareyya,||<br />
					na piveyya,||<br />
					na nahāyeyya,||<br />
					na yathāppaccayaɱ vā kareyya.|| ||</p>

					<p class="f4">Evaɱ hi taɱ mahārāja udakaɱ sammā aparibhūñjiyamānaɱ parikkhayaɱ gaccheyya no paribhogaɱ.|| ||</p>

					<p class="f4">Evam eva kho mahārāja,||<br />
					asappuriso uḷāre bhoge labhitvā n'evattānaɱ sukheti pīṇeti na mātā-pitaro sukheti pīṇeti.|| ||</p>

					<p class="f4">Na putta-dāraɱ sukheti pīṇeti.|| ||</p>

					<p class="f4">Na dāsakammakaraporise sukheti pīṇeti.|| ||</p>

					<p class="f4">Na mitt-ā-macce sukheti pīṇeti.|| ||</p>

					<p class="f4">Na samaṇa-brāhmaṇesu uddhaggikaɱ dakkhiṇaɱ patiṭṭhāpeti sovaggikaɱ sukha-vipākaɱ sagga-saŋvatta-nikaɱ.|| ||</p>

					<p class="f4">Tassa te bhoge evaɱ sammā aparibhūñjiyamāne rājāno vā
					Haranti,||<br />
					corā vā haranti,||<br />
					aggi vā ḍahati,||<br />
					udakaɱ vā vahati,||<br />
					appiyā vā dāyādā haranti.|| ||</p>

					<p class="f4">Evaɱ sa te mahārāja bhogā sammā aparibhuñjiyamānā parikkhayaɱ gacchanti no paribhogaɱ.|| ||</p>

					<p class="f4">Sappuriso ca kho mahārāja uḷāre bhoge labhitvā attānaɱ sukheti pīṇeti.|| ||</p>

					<p class="f4">Mātā-pitaro sukheti pīṇeti.|| ||</p>

					<p class="f4">Putta-dāraɱ sukheti pīṇeti.|| ||</p>

					<p class="f4">Dāsa-kamma-kara-porise sukheti pīṇeti.|| ||</p>

					<p class="f4">Mittā-macce sukheti pīṇeti.|| ||</p>

					<p class="f4">Samaṇa-brāhmaṇesu uddhaggikaɱ dakkhiṇaɱ patiṭṭhāpeti sovaggikaɱ sukha-vipākaɱ sagga-saŋvatta-nikaɱ.|| ||</p>

					<p class="f4">Tassa te bhoge evaɱ sammā paribhūñjiyamāne n'eva rājāno <a id="pg91"><span class="f2 g"><b>[91]</b></span></a> haranti,||<br />
					na corā haranti.|| ||</p>

					<p class="f4">Na aggi ḍahati.|| ||</p>

					<p class="f4">Na udakaɱ vahati.|| ||</p>

					<p class="f4">Na appiyā dāyādā haranti.|| ||</p>

					<p class="f4">Evaɱ sa te māhārāja bhogā sammā paribhuñjiyamānā paribhogaɱ gacchanti no parikkhayaɱ.|| ||</p>

					<p class="f4">Seyyathā pi mahārāja gāmassa vā nigamassa vā avidūre pokkharaṇī acchodakā sītodakā sātodakā setakā supatitthā ramaṇīyā.|| ||</p>

					<p class="f4">Taɱ jano hareyyapi piveyyapi nahāyeyyapi yathāppaccayam pi kareyya.|| ||</p>

					<p class="f4">Evaɱ hi taɱ mahārāja udakaɱ sammā paribhuñjiyamānaɱ paribhogaɱ gaccheyya no parikkhayaɱ evam eva kho mahārāja dhīro sappuriso uḷāre bhoge labhitvā attānaɱ sukheti pīṇeti mātā-pitaro sukheti pīṇeti.|| ||</p>

					<p class="f4">Putta-dāraɱ sukheti pīṇeti.|| ||</p>

					<p class="f4">Dāsa-kamma-kara-porise sukheti
					Pīṇeti.|| ||</p>

					<p class="f4">Mittā-macce sukheti pīṇeti.|| ||</p>

					<p class="f4">Samaṇa-brāhmaṇesu uddhaggikaɱ dakkhiṇaɱ patiṭṭhāpeti sovaggikaɱ sukha-vipākaɱ sagga-saŋvatta-nikaɱ.|| ||</p>

					<p class="f4">Tassa te bhoge evaɱ sammā paribhūñjiyamāne n'eva rājāno haranti,||<br />
					na corā haranti.|| ||</p>

					<p class="f4">Na aggi ḍahati.|| ||</p>

					<p class="f4">Na udakaɱ vahati.|| ||</p>

					<p class="f4">Na appiyā dāyādā haranti.|| ||</p>

					<p class="f4">Evaɱ sa te māhārāja bhogā sammā paribhuñjiyamānā paribhogaɱ gacchanti no parikkhayanti.|| ||</p>

					<p class="f4">Amanussaṭṭhāne udakaɱ va sītaɱ tadapeyyamānaɱ parisosameti,||<br />
					Evaɱ dhanaɱ kāpuriso labhitvā n'evattanā bhuñjati no dadāti.|| ||</p>

					<p class="f4">Dhīro ca viññū adhigamma bhoge yo bhuñjati kiccakaro ca hoti,||<br />
					So ñāti-Saŋghaɱ nisabho bharitvā anindito saggamupeti ṭhānanti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="sn.1.3.20" href="../../../../backmatter/indexes/sutta/sn/01_sagv/idx_03_kosalasamyutta.htm#p20">Sutta 20</a></h4>

					<h1>Dutiyaɱ Aputtaka Suttaɱ</h1>

					<p class="f4"><span class="f3">[<a id="p20.1">20.1</a>][<a href="../../../../dhamma-vinaya/pts/sn/01_sagv/sn01.03.011-020.rhyc.pts.htm#p20.1">rhyc</a>][<a href="../../../../dhamma-vinaya/ati/sn/01_sagv/sn01.03.020.than.ati.htm#p20.1">than</a>]</span> Evam me sutaɱ ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho rājā Pasenadi Kosalo divādivassa yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho rājānaɱ Pasenadiɱ Kosalaɱ Bhagavā etad avoca:||<br />
					handa kuto nu tvaɱ mahārāja āgacchasi divādivassāti?|| ||</p>

					<p class="f4">Idha bhante Sāvatthiyaɱ seṭṭhi gahapati kāla-kato.|| ||</p>

					<p class="f4">Taɱ ahaɱ aputtakaɱ sāpateyyaɱ rājantepuraɱ atiharitvā āgacchāmi.|| ||</p>

					<p class="f4">Sataɱ bhante sata-sahassānaɱ1 hīraññasseva,||<br />
					ko pana vādo rūpiyassa.|| ||</p>

					<p class="f4">Tassa kho pana bhante seṭṭhi'ssa gahapatissa eva-rūpo bhatta-bhogo ahosi:||<br />
					kaṇājakaɱ bhuñjati bi'aŋgadutiyaɱ.|| ||</p>

					<p class="f4">Eva-rūpo vatthabhogo ahosi:||<br />
					sāṇaɱ dhāreti <a id="pg92"><span class="f2 g"><b>[92]</b></span></a> tipakkhavasanaɱ.|| ||</p>

					<p class="f4">Eva-rūpo yānabhogo ahosi:||<br />
					jajjararathakena yāti paṇṇacchattakena dhāriyamānenāti.|| ||</p>

					<p class="f4">Evam etaɱ mahārāja,||<br />
					evam etaɱ mahārāja,||<br />
					bhūta-pubbaɱ so mahārāja seṭṭhi gahapati tagarasikhiɱ nāma paccekasambuddhaɱ piṇḍa-pātena paṭipādesi.|| ||</p>

					<p class="f4">" Detha samaṇassa piṇḍanti" vatvā uṭṭhāy āsanā pakkāmi.|| ||</p>

					<p class="f4">Datvā ca pana pacchā vippaṭisāri ahosi:||<br />
					"varame taɱ piṇḍa-pātaɱ dāsā vā kamma-karā vā bhūñjeyyunti"||<br />
					bhātūcca pana eka-puttakaɱ sāpateyyassa kāraṇā jīvitā voropesi.|| ||</p>

					<p class="f4">Yaɱ kho so mahārāja seṭṭhi gahapati tagarasikhiɱ paccekasambuddhaɱ piṇḍa-pātena paṭipādesi,||<br />
					tassa kammassa vipākena sattakkhattuɱ sugatiɱ saggaɱ lokaɱ upapajji,||<br />
					tass'eva kammassa vipākāvasesena imissā yeva Sāvatthiyā sattakkhattuɱ seṭṭhittaɱ kāresi.|| ||</p>

					<p class="f4">Yaɱ kho so mahārāja seṭṭhi gahapati datvā pacchā vippavisāri ahosi:||<br />
					"varame taɱ piṇḍa-pātaɱ dāsā vā kamma-karā vā bhūñjeyyunti,||<br />
					"tassa kammassa vipākena nāssuḷārāya bhatta-bhogāya cittaɱ namati.|| ||</p>

					<p class="f4">Nāssuḷārāya vattha-bhogāya cittaɱ namati.|| ||</p>

					<p class="f4">Nāssuḷārāya yāna-bhogāya cittaɱ namati.|| ||</p>

					<p class="f4">Nāssuḷārānaɱ pañcannaɱ kāma-guṇānaɱ bhogāya cittaɱ namati.|| ||</p>

					<p class="f4">Yaɱ kho so mahārāja seṭṭhi gahapati bhātucca pana eka-puttakaɱ sāpateyyassa kāraṇā jīvitā voropesi.|| ||</p>

					<p class="f4">Tassa kammassa vipākena bahūni vassāni bahūni vassa-satāni bahūni vassa-sahassāni bahuni vassa-sata-sahassāni Niraye paccittha.|| ||</p>

					<p class="f4">Tass'eva kammassa vipākāvasesena idaɱ sattamaɱ aputtakaɱ sāpateyyaɱ rājakosaɱ pavaseti.|| ||</p>

					<p class="f4">Tassa kho pana mahārāja seṭṭhi'ssa gahapatissa purāṇañ ca puññaɱ parikkhiṇaɱ,||<br />
					navañ ca puññaɱ anupacitaɱ.|| ||</p>

					<p class="f4">Ajja pana mahārāja seṭṭhi gahapati mahāroruvaNiraye1 paccatī ti.|| ||</p>

					<p class="f4">Evaɱ bhante seṭṭhi gahapati mahāroruvaɱ Nirayaɱ upapannoti?|| ||</p>

					<p class="f4"><a id="pg93"><span class="f2 g"><b>[93]</b></span></a> evaɱ mahārāja seṭṭhi gahapati mahāroruvaɱ Nirayaɱ upapannoti.|| ||</p>

					<p class="f4">Dhaññaɱ dhanaɱ rajataɱ jāta-rūpaɱ||<br />
					pariggahaɱ vā pi yadatthi kiñci,||<br />
					Dāsā kamma-karā pessā ye c'assa anujīvino,||<br />
					Sabbaɱ nādāya gantabbaɱ sabbaɱ nikkhippagāminaɱ.|| ||</p>

					<p class="f4">Yaṇ ca karoti kāyena vācāya uda cetasā,||<br />
					Taɱ hi tassa sakaɱ hoti tañ ca ādāya gacchati,||<br />
					Tañ c'assa anugaɱ hoti chāyāva anapāyīnī.|| ||</p>

					<p class="f4">Tasmā kareyya kalyāṇaɱ nicayaɱ samparāyikaɱ,||<br />
					Puññāni paralokasmiɱ patiṭṭhā honti pāṇinanti.|| ||</p>

					<p class="f4 ctr">Aputtakavaggo dutiyo.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>