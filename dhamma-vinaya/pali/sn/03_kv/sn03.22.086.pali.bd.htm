<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.86. The Buddha instructs Anuradha as to how to respond to those of other views who ask about the existence or non-existence of the Tathāgata after death (one who has won Arahantship)." />
<title>SN 3 22 86: Anurādha Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					9. Thera Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p86">Sutta 86</a></h4>

					<h1>Anurādha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg116"><span class="f2 g"><b>[116]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.086.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.086.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.086.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Vesāliyaɱ viharati||<br />
					Mahāvane Kūṭāgāra-sālāyaɱ.|| ||</p>

					<p class="f4">Tena kho pana samayen'āyasmā Anurādho Bhagavato avidūre arañña-kuṭi-kāyaɱ viharati.|| ||</p>

					<p class="f4">Atha kho sambahulā añña-titthiyā paribbājakā yen'āyasmā Anurādho ten'upasankamiɱsu,||<br />
					upasankamitvā āyasmatā Anurādhena saddhiɱ sammodiɱsu,||<br />
					sammodanīyaɱ kathaɱ sārāṇīyaɱ vitisāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te añña-titthiyā paribbājakā āyasmantaɱ Anurādhaɱ etad avocuɱ:|| ||</p>

					<p class="f4">"Yo so āvuso Anurādha,||<br />
					Tathāgato uttama-puriso parama-puriso parama-pattipatto,||<br />
					taɱ Tathāgato imesu catusu ṭhānesu paññā-payamāno paññāpeti:|| ||</p>

					<p class="f4">'Hoti Tathāgato param maraṇā' ti vā||<br />
					'na hoti Tathāgato parammaraṇa' ti vā||<br />
					'hoti ca na ca hoti Tathāgatato param maraṇā' ti vā||<br />
					'n'eva hoti na na hoti Tathāgato param maraṇā' ti vā" ti.|| ||</p>

					<p class="f4">Evaɱ vutte āyasmā Anurādho te añña-titthiye paribbājake etad avoca:|| ||</p>

					<p class="f4">"Ye so āvuso Tathāgato uttama-puriso parama-puriso parama-pattipatto,||<br />
					taɱ Tathāgato aññatiramehi catūhi ṭhānehi paññā-payamāno paññāpeti|| ||</p>

					<p class="f4">'Hoti Tathāgato param maraṇā' ti vā||<br />
					'na hoti Tathāgato parammaraṇa' ti vā||<br />
					'hoti ca na ca hoti Tathāgatato param maraṇā' ti vā||<br />
					'n'eva hoti na na hoti Tathāgato param maraṇā' ti vā" ti.|| ||</p>

					<p class="f4">Evaɱ vutte te añña-titthiyā paribbājakā āyasmantaɱ Anurādhaɱ etad avocuɱ:|| ||</p>

					<p class="f4">"So cāyaɱ bhikkhu navo bhavissati acira-pabba-jito,||<br />
					thero vā pana bālo avyatto" ti.|| ||</p>

					<p class="f4">Atha kho te añña-titthiyā paribbājakā āyasmantaɱ Anurādhaɱ navavādena ca bāla-vādena ca apasādetvā uṭṭhāy āsanā pakkamiɱsu.|| ||</p>

					<p class="f4"><a id="pg117"><span class="f2 g"><b>[117]</b></span></a> Atha kho āyasmato Anurādhassa acira-pakkantesu tesu añña-titthiyesu paribbājakesu etad ahosi:|| ||</p>

					<p class="f4">"Sa ce kho maɱ te añña-titthiyā paribbajakā uttariɱ pañhaɱ puccheyyuɱ.|| ||</p>

					<p class="f4">Kathaɱ khyākaramāno nu khvāhaɱ tesaɱ añña-titthiyānaɱ paribbājakānaɱ vuttavādi c'eva Bhagavāto assaɱ,||<br />
					na ca Bhagavantaɱ abhūtena abbh'ācikkheyyaɱ,||<br />
					Dhammassa c'ānudhammaɱ vyākareyyaɱ,||<br />
					na ca koci saha-dhammiko vād-ā-nupāto gārayhaɱ ṭhānaɱ āgaccheyyā" ti.|| ||</p>

					<p class="f4">Atha kho āyasmā Anurādho yena Bhagavā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Anurādho Bhagavantaɱ etad avoca:|| ||</p>

					<p class="f4">"Idāhaɱ bhante, Bhagavato avidūre arañña-kuṭi-kāyaɱ viharāmi.|| ||</p>

					<p class="f4">Atha kho bhante sambahulā añña-titthiyā paribbājakā yen'āhaɱ ten'upasankamiɱsu.|| ||</p>

					<p class="f4">Upasaɱkamitvā mama saddhiɱ sammodiɱsu.|| ||</p>

					<p class="f4">Sammodanīyaɱ kathaɱ sārāṇīyaɱ vitisāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho bhante, te añña-titthiyā paribbājakā maɱ etad avocuɱ:|| ||</p>

					<p class="f4">Yo so āvuso Anurādha,||<br />
					Tathāgato uttama-puriso parama-puriso parama-pattipatto,||<br />
					taɱ Tathāgato imesu catusu ṭhānesu paññā-payamāno paññāpeti:|| ||</p>

					<p class="f4">'Hoti Tathāgato param maraṇā' ti vā||<br />
					'na hoti Tathāgato parammaraṇa' ti vā||<br />
					'hoti ca na ca hoti Tathāgatato param maraṇā' ti vā||<br />
					'n'eva hoti na na hoti Tathāgato param maraṇā' ti vā" ti.|| ||</p>

					<p class="f4">Evaɱ vuttāhaɱ bhante, te añña-titthiye paribbājake etad avocaɱ:|| ||</p>

					<p class="f4">"Yo so āvuso Tathāgato uttama-puriso parama-puriso parama-pattipatto, taɱ Tathāgato aññatiramehi catūhi ṭhānehi paññā-payamāno paññāpeti:|| ||</p>

					<p class="f4">'Hoti Tathāgato param maraṇā' ti vā||<br />
					'na hoti Tathāgato parammaraṇa' ti vā||<br />
					'hoti ca na ca hoti Tathāgatato param maraṇā' ti vā||<br />
					'n'eva hoti na na hoti Tathāgato param maraṇā' ti vā" ti.|| ||</p>

					<p class="f4">Evaɱ vutte bhante, te añña-titthiyā paribbājakā maɱ etad avocuɱ:|| ||</p>

					<p class="f4">'So cā'yaɱ bhikkhu navo bhavissati acira-pabba-jito,||<br />
					thero vā pana bālo avyatto' ti.|| ||</p>

					<p class="f4">Atha kho maɱ bhante, te añña-titthiyā paribbājakā navavādena ca bāla-vādena ca apasādetvā uṭṭhāy āsanā pakkamiɱsu.|| ||</p>

					<p class="f4"><a id="pg118"><span class="f2 g"><b>[118]</b></span></a> Tassa mayhaɱ bhante, acira-pakkantesu tesu añña-titthiyesu paribbājakesu etad ahosi:|| ||</p>

					<p class="f4">'Sace kho maɱ te añña-titthiyā paribbājakā uttariɱ pañhaɱ puccheyyuɱ.|| ||</p>

					<p class="f4">Kathaɱ khyākaramāno nu khohaɱ tesaɱ añña-titthiyānaɱ paribbājakānaɱ vuttavādi c'eva Bhagavato assaɱ,||<br />
					na ca Bhagavantaɱ abhūtena abbh'ācikkheyyaɱ,||<br />
					Dhammassa c'ānudhammaɱ khyākareyyaɱ,||<br />
					na ca koci saha-dhammiko vādānuvādo gārayhaɱ ṭhānaɱ āgaccheyyā' ti?|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Taɱ kiɱ maññasi Anurādha?|| ||</p>

					<p class="f4">Rūpaɱ niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Vedanā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Saññā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Sankhārā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Viññāṇaɱ niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ pan-ā-niccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Tasmā ti ha Anurādha,||<br />
					yaɱ kiñci rūpaɱ atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ rūpaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yā kāci vedanā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ vedanaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yā kāci saññā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ saññaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Ye keci sankhārā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ sankhāraɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yaɱ kiñci viññāṇaɱ atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ viññāṇaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Evaɱ passaɱ Anurādha, sutavā ariya-sāvako||<br />
					rūpasmim pi nibbandati,||<br />
					vedanāya pi nibbandati,||<br />
					saññāya pi nibbindati,||<br />
					sankhāresu pi nibbindati,||<br />
					viññāṇasmim pi nibbindati.|| ||</p>

					<p class="f4">Nibbidaɱ virajjati.|| ||</p>

					<p class="f4">Virāgā vimuccati.|| ||</p>

					<p class="f4">Vimuttasmiɱ 'vimuttami' ti||<br />
					ñāṇaɱ hoti:|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā' ti pajānātī.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">"Taɱ kiɱ maññasi Anurādha?|| ||</p>

					<p class="f4">'Rūpasmiɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"'Vedanaɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"'Saññaɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"'Sankhāre Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"'Viññāṇaɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">"Taɱ kiɱ maññasi Anurādha?</p>

					<p class="f4">'Rūpasmiɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"'Aññatra rūpā Tathāgato' ti samanupassasī" ti.|| ||</p>

					<p class="f4">"No h'etaɱ bhante."|| ||</p>

					<p class="f4">"'Aññatra viññāṇā Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="f4">"Taɱ kiɱ maññasi Anurādha?|| ||</p>

					<p class="f4">'Rūpaɱ Tathāgato' ti samanupassasī" ti?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Vedanā Tathāgato'ti samanupassasīti?|| ||</p>

					<p class="f4">No h'etaɱ bhante.|| ||</p>

					<p class="f4">Saññā Tathāgato'ti samanupassasīti?|| ||</p>

					<p class="f4">No h'etaɱ bhante.|| ||</p>

					<p class="f4">Sankhārā Tathāgato'ti samanupassasīti?|| ||</p>

					<p class="f4">No h'etaɱ bhante.|| ||</p>

					<p class="f4">Viññāṇaɱ Tathāgato'ti samanupassasīti?|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kim maññasi Anurādha,||<br />
					ayaɱ so arūpī||<br />
					avedano||<br />
					asaññī||<br />
					asankhāro||<br />
					aviññāṇo Tathāgato' ti samanupassasi" ti?|| ||</p>

					<p class="f4">"No h'etaɱ bhante".|| ||</p>

					<p class="f4">"Ettha ca te Anurādha, diṭṭhe'va dhamme saccato thetato Tathāgate anupalabbhiyamāne kallannu te taɱ vyākaraṇaɱ:|| ||</p>

					<p class="f4">'Yo so āvuso, Tathāgato uttama-puriso parama-puriso parama-pattipatto taɱ Tathāgato aññatiramehi <a id="pg119"><span class="f2 g"><b>[119]</b></span></a> catūhi ṭhānehi paññā-payamāno paññāpeyya:|| ||</p>

					<p class="f4">"'Hoti Tathāgato param maraṇā' ti vā||<br />
					'na hoti Tathāgato param maraṇā' ti vā||<br />
					'hoti ca na ca hoti Tathāgato param maraṇā' ti vā||<br />
					'n'eva hoti na na hoti Tathāgato param maraṇā' ti vā" ti?|| ||</p>

					<p class="f4">"No h'etaɱ bhante".|| ||</p>

					<p class="f4">"Sādhu sādhu Anurādha,||<br />
					pubbe c'āhaɱ Anurādha,||<br />
					etarahi ca||<br />
					dukkhañ ce va paññā-pemi||<br />
					dukkhassa ca nirodhan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
