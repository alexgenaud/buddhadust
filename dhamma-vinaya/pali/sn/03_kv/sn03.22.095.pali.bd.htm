<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.95. The Buddha gives similes for each of the khandhas: shape: foam; sense-experience: a bubble on the water; perception: a mirage; own-making: searching for heartwood in the wrong tree; consciousness: a magician's illusion." />
<title>SN 3 22 95: Pheṇa-Piṇḍ'Ūpama Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					10. Puppha Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p95">Sutta 95</a></h4>

					<h1>Pheṇa-Piṇḍ'Ūpama Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg140"><span class="f2 g"><b>[140]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.095.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.095.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.095.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Ayujjhāyaṃ - viharati Gaṅgāya nadiyā tīre.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkh Bhagavato paccassosuṃ|| ||</p>

					<p class="f4">Bhagavā etad avoca:|| ||</p>

					<p class="f4">"Seyyathā pi bhikkhave, ayaṃ Gaṅgā nadī mahantaṃ pheṇa-piṇḍaṃ āvaheyya.|| ||</p>

					<p class="f4">Tam enaṃ cakkhumā puriso passeyya nijjhāyeyya yoniso upapari-k-kheyya.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyeyya||<br />
					tucchakaññeva khāyeyya,||<br />
					asārakaññeva khāyeyya||<br />
					kiṃ hi siyā bhikkhave pheṇa-piṇḍe sāro?|| ||</p>

					<p class="f4">Evam eva kho bhikkhave,||<br />
					yaṃ kiñci rūpaṃ||<br />
					atīt-ā-nāgatam pacc'uppannaṃ||<br />
					ajjhattaṃ vā bahiddhā vā||<br />
					oḷārikaṃ vā sukhumaṃ vā||<br />
					hīnaṃ vā paṇītaṃ vā||<br />
					yaṃ dūre santike vā,||<br />
					taṃ <a id="pg141"><span class="f2 g"><b>[141]</b></span></a> bhikkhu passati nijjhāyati yoniso upapari-k-khati.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyati||<br />
					tucchakaññeva khāyati||<br />
					asārakaññeva khāyati||<br />
					kiṃ hi siyā bhikkhave rūpe sāro?|| ||</p>

					<p class="ctr c">&#9632;</p>

					<p class="f4">Seyyathā pi bhikkhave, sarada-samaye thulla-phusitake deve vassante udake udake bubbuḷaṃ uppajjati c'eva nirujjhati ca.|| ||</p>

					<p class="f4">Tam enaṃ cakkhumā puriso passeyya nijjhāyeyya yoniso upapari-k-kheyya.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyeyya||<br />
					tucchakaññeva khāyeyya,||<br />
					asārakaññeva khāyeyya||<br />
					kiṃ hi siyā bhikkhave udaka bubbuḷe sāro?|| ||</p>

					<p class="f4">Evam eva kho bhikkhave, yā kāci vedanā||<br />
					atīt-ā-nāgatam pacc'uppannaṃ||<br />
					ajjhattaṃ vā bahiddhā vā||<br />
					oḷārikaṃ vā sukhumaṃ vā||<br />
					hīnaṃ vā paṇītaṃ vā||<br />
					yaṃ dūre santike vā,||<br />
					taṃ bhikkhu passati nijjhāyati yoniso upapari-k-khati.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyati||<br />
					tucchakaññeva khāyati||<br />
					asārakaññeva khāyati||<br />
					kiṃ hi siyā bhikkhave vedanāya sāro?|| ||</p>

					<p class="ctr c">&#9632;</p>

					<p class="f4">Seyyathā pi bhikkhave, gimhānaṃ pacchime māse ṭhite majjhantike kāle marīcikā.|| ||</p>

					<p class="f4">Tam enaṃ cakkhumā puriso passeyya nijjhāyeyya yoniso upapari-k-kheyya.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyeyya||<br />
					tucchakaññeva khāyeyya,||<br />
					asārakaññeva khāyeyya||<br />
					kiṃ hi siyā bhikkhave marīcikāya sāro?|| ||</p>

					<p class="f4">Evam eva kho bhikkhave, yā kāci saññā||<br />
					atīt-ā-nāgatam pacc'uppannaṃ||<br />
					ajjhattaṃ vā bahiddhā vā||<br />
					oḷārikaṃ vā sukhumaṃ vā||<br />
					hīnaṃ vā paṇītaṃ vā||<br />
					yaṃ dūre santike vā,||<br />
					taṃ bhikkhu passati nijjhāyati yoniso upapari-k-khati.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyati||<br />
					tucchakaññeva khāyati||<br />
					asārakaññeva khāyati||<br />
					kiṃ hi siyā bhikkhave saññāya sāro?|| ||</p>

					<p class="ctr c">&#9632;</p>

					<p class="f4">Seyyathā pi bhikkhave, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya,||<br />
					so tattha passeyya mahantaṃ kadali-k-khandhaṃ ujuṃ navaṃ akukkukajātaṃ||<br />
					tam enaṃ mūle chindeyya,||<br />
					mūle chetvā agge chindeyya,||<br />
					agge chetvā pattavaṭṭiṃ vinibbhujeyya,||<br />
					so tassa pattavaṭṭiṃ vinibbhujanto pheggum pi nādhigaccheyya||<br />
					kuto sāraṃ?</p>

					<p class="f4">Tam enaṃ cakkhumā puriso passeyya nijjhāyeyya yoniso upapari-k-kheyya.|| ||</p>

					<p class="f4">Tassa taṃ passato nijjhāyato yoniso <a id="pg142"><span class="f2 g"><b>[142]</b></span></a> upapari-k-khato rittakaññeva khāyeyya||<br />
					tucchakaññeva khāyeyya,||<br />
					asārakaññeva khāyeyya||<br />
					kiṃ hi siyā bhikkhave kadali-k-khandhe sāro?|| ||</p>

					<p class="f4">Evam eva kho bhikkhave, ye keci saṅkhārā||<br />
					atīt-ā-nāgatam pacc'uppannaṃ||<br />
					ajjhattaṃ vā bahiddhā vā||<br />
					oḷārikaṃ vā sukhumaṃ vā||<br />
					hīnaṃ vā paṇītaṃ vā||<br />
					yaṃ dūre santike vā,||<br />
					taṃ bhikkhu passati nijjhāyati yoniso upapari-k-khati.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyati||<br />
					tucchakaññeva khāyati||<br />
					asārakaññeva khāyati||<br />
					kiṃ hi siyā bhikkhave saṅkhāresu sāro?|| ||</p>

					<p class="ctr c">&#9632;</p>

					<p class="f4">Seyyathā pi bhikkhave, māyā-kāro vā||<br />
					māyā-kārantevāsī vā||<br />
					mahā-pathe māyāṃ vidaṃseyya,||<br />
					tam enaṃ cakkhumā puriso passeyya nijjhāyeyya yoniso upapari-k-kheyya.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyeyya||<br />
					tucchakaññeva khāyeyya,||<br />
					asārakaññeva khāyeyya||<br />
					kiṃ hi siyā bhikkhave māyāya sāro?|| ||</p>

					<p class="f4">Evam eva kho bhikkhave, yaṃ kiñci viññāṇaṃ||<br />
					atīt-ā-nāgatam pacc'uppannaṃ||<br />
					ajjhattaṃ vā bahiddhā vā||<br />
					oḷārikaṃ vā sukhumaṃ vā||<br />
					hīnaṃ vā paṇītaṃ vā||<br />
					yaṃ dūre santike vā,||<br />
					taṃ bhikkhu passati nijjhāyati yoniso upapari-k-khati.|| ||</p>

					<p class="f4">Tassa taṃ passato nijjhāyato yoniso upapari-k-khato rittakaññeva khāyati||<br />
					tucchakaññeva khāyati||<br />
					asārakaññeva khāyati||<br />
					kiṃ hi siyā bhikkhave viññāṇe sāro?|| ||</p>

					<p class="f4">Evaṃ passaṃ bhikkhave, sutavā ariya-sāvako||<br />
					rūpasmiṃ nibbindati||<br />
					vedanāya pi nibbindati||<br />
					saññāya pi nibbindati||<br />
					saṅkhāresu pi nibbindati||<br />
					viññāṇasmim pi nibbindati||<br />
					nibbindaṃ virajjati||<br />
					virāgā vimuccati||<br />
					vimuttasmim vimuttam iti ñāṇaṃ hoti:|| ||</p>

					<p class="f4">'Khīṇā jāti||<br />
					vusitam Brahma-cariyaṃ||<br />
					kataṃ karaṇīyaṃ||<br />
					nāparam itthattāyā' ti pajānātī" ti.|| ||</p>

					<p class="f4">Idam avoca Bhagavā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idaṃ vatvā Sugato athāparaṃ etad avoca Satthā:</p>

					      <p class="f4 in2">"Pheṇa-piṇḍ'ūpamaṃ rūpaṃ||<br />
							vedanā bubbuḷupamā||<br />
							Marīcikūpamā saññā||<br />
							saṅkhārā kadalūpamā,||<br />
							Māyūpamañ ca viññāṇaṃ||<br />
							dīpitā diccabandhunā.</p>

					      <p class="f4 in2">Yathā yathā nijjhāyati||<br />
							yoniso upapari-k-khati,||<br />
							Rittakaṃ tucchakaṃ hoti||<br />
							yo naṃ passati yoniso</p>

					      <p class="f4 in2">Yo <a id="pg143"><span class="f2 g"><b>[143]</b></span></a> Imaṃ kāyaṃ ārabbha||<br />
							bhūripaññena desitaṃ,||<br />
							Pahānaṃ tiṇṇaṃ dhammānaṃ||<br />
							rūpaṃ passetha chaḍḍhitaṃ.</p>

					      <p class="f4 in2">Āyu usmā ca viññāṇaṃ||<br />
							yadā kāyaṃ jahantimaṃ||<br />
							Apaviddho tadā seti||<br />
							parabhattaṃ acetanaṃ.</p>

					      <p class="f4 in2">Etādisāyaṃ santāno||<br />
							māyāyaṃ bālalāpinī,||<br />
							Vadhako eso akkhāto||<br />
							sāro ettha na vijjati.</p>

					      <p class="f4 in2">Evaṃ khandhe avekkheyya||<br />
							bhikkhu āraddha-vīriyo,||<br />
							Divāvāya divā-rattiṃ||<br />
							sampajāno patissato.</p>

					      <p class="f4 in2">Jaheyya sabbasaññyogaṃ||<br />
							kareyya saraṇattano,||<br />
							Careyyāditta-sīso va||<br />
							patthayaṃ accutaṃ padan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
