<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.57. The Buddha defines one who has mastered Dhamma: He is skilled in knowledge of shape, sense-experience, perception, own-making and consciousness; he knows what results in their arising, he knows what brings about their ending; he knows their satisfaction, their pain and the way to escape them; and he investigates things in three ways: by way of their elementary data, by way of their relationship to the senses, and by way of that on which they depend for their arising (the paticca samuppada)." />
<title>SN 3 22 57: Satta-ṭ-Ṭhāna Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					6. Upāya Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p57">Sutta 57</a></h4>

					<h1>Satta-ṭ-Ṭhāna Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.057.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.057.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.057.bodh.wp.htm#p1">bodh</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuṃ|| ||</p>

					<p class="f4">Bhagavā etad avoca:|| ||</p>

					<p class="f4">"Satta-ṭ-ṭhāna-kusalo bhikkhave, bhikkhu ti-vidh'ūpaparikkhī imasmiṃ Dhamma-Vinaye kevalī vusitavā 'uttama-puriso' ti vuccati.|| ||</p>

					<p class="f4">Kathañ ca bhikkhave, bhikkhu satta-ṭ-ṭhāna-kusalo hoti?|| ||</p>

					<p class="f4"><a id="pg62"><span class="f2 g"><b>[62]</b></span></a> Idha bhikkhave, bhikkhu||<br />
					rūpaṃ pajānāti,||<br />
					rūpas-amudayaṃ pajānāti,||<br />
					rūpa-nirodhaṃ pajānāti,||<br />
					rūpa-nirodha-gāminiṃ paṭipadaṃ pajānāti,||<br />
					rūpassa assādaṃ pajānāti,||<br />
					rūpassa ādīnavaṃ pajānāti,||<br />
					rūpassa nissaraṇaṃ pajānāti.|| ||</p>

					<p class="f4">Vedanaṃ pajānāti,||<br />
					vedanā-samudayaṃ pajānāti,||<br />
					vedanā-nirodhaṃ pajānāti,||<br />
					vedanā-nirodha-gāminiṃ paṭipadaṃ pajānāti,||<br />
					vedanāya assādaṃ pajānāti,||<br />
					vedanāya ādinavāṃ pajānāti,||<br />
					vedanāya nissaraṇaṃ pajānāti.|| ||</p>

					<p class="f4">Saññaṃ pajānāti,||<br />
					saññā-samudayaṃ pajānāti,||<br />
					saññā-nirodhaṃ pajānāti,||<br />
					saññā-nirodha-gāminiṃ paṭipadaṃ pajānāti,||<br />
					saññāya assādaṃ pajānāti,||<br />
					saññāya ādināṃ pajānāti,||<br />
					saññassa nissaraṇaṃ pajānāti.|| ||</p>

					<p class="f4">Saṇkhāre pajānāti,||<br />
					saṇkhāra-samudayaṃ pajānāti,||<br />
					saṇkhārā-nirodhaṃ pajānāti,||<br />
					saṇkhārā-nirodha-gāminiṃ paṭipadaṃ pajānāti,||<br />
					saṇkhāresu assādaṃ pajānāti,||<br />
					saṇkhārānaṃ ādīnavaṃ pajānāti,||<br />
					saṇkhārānaṃ nissaraṇaṃ pajānāti.|| ||</p>

					<p class="f4">Viññāṇaṃ pajānāti,||<br />
					viññāṇa-samudayaṃ pajānāti,||<br />
					viññāṇa-nirodhaṃ pajānāti,||<br />
					viññāṇa-nirodha-gāminiṃ paṭipadaṃ pajānāti,||<br />
					viññāṇassa assādaṃ pajānāti,||<br />
					viññāṇassa ādīnavaṃ pajānāti,||<br />
					viññāṇassa nissaraṇaṃ pajānāti.|| ||</p>

					<p class="f4">Katamañ ca bhikkhave, rūpaṃ?|| ||</p>

					<p class="f4">Cattāro ca mahā-bhūtā catunnañ ca mahā-bhūtānaṃ upādāya rūpaṃ.|| ||</p>

					<p class="f4">Idaṃ vuccati bhikkhave rūpaṃ.|| ||</p>

					<p class="f4">Āhāra-samudayā rūpa-samudayo,||<br />
					āhāra-nirodhā rūpa-nirodho,||<br />
					ayam eva Ariyo Aṭṭhaṇgiko Maggo rūpa-nirodha-gāminī paṭipadā,||<br />
					seyyath'īdaṃ:||<br />
					sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Yaṃ rūpaṃ paṭicca uppajjati sukhaṃ somanassaṃ ayaṃ rūpassa assādo.|| ||</p>

					<p class="f4">Yaṃ rūpaṃ aniccaṃ dukkhaṃ vipariṇāma-dhammaṃ,||<br />
					ayaṃ rūpassa ādīnavo.|| ||</p>

					<p class="f4">Yo rūpasmiṃ chanda-rāga-vinayo chanda-rāga-p-pahānaṃ idaṃ rūpassa nissaraṇaṃ.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ rūpaṃ abhiññāya||<br />
					evaṃ rūpa-samudayaṃ abhiññāya||<br />
					evaṃ rūpa-nirodhaṃ abhiññāya||<br />
					evaṃ rūpa-nirodha-gāminiṃ paṭipadaṃ abhiññāya||<br />
					evaṃ rūpassa assādaṃ abhiññāya||<br />
					evaṃ rūpassa ādīnavaṃ abhiññāya||<br />
					evaṃ rūpassa nissaraṇaṃ abhiññāya||<br />
					rūpassa nibbidāya||<br />
					virāgāya nirodhāya paṭipannā,||<br />
					te su-paṭipannā,||<br />
					ye su-paṭipannā||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ rūpaṃ abhiññāya||<br />
					evaṃ rūpa-samudayaṃ abhiññāya||<br />
					evaṃ rūpa-nirodhaṃ abhiññāya||<br />
					evaṃ rūpa-nirodha-gāminiṃ paṭipadaṃ abhiññāya||<br />
					evaṃ rūpassa assādaṃ abhiññāya||<br />
					evaṃ rūpassa ādīnavaṃ abhiññāya||<br />
					evaṃ rūpassa <a id="pg63"><span class="f2 g"><b>[63]</b></span></a> nissaraṇaṃ abhiññāya||<br />
					rūpassa nibbidā||<br />
					virāgā nirodhā anupādā vimuttā||<br />
					te suvimuttā,||<br />
					ye suvimuttā||<br />
					te kevalino,||<br />
					ye kevalino||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamā ca bhikkhave, vedanā?|| ||</p>

					<p class="f4">Chayime bhikkhave, vedanākāyā:||<br />
					cakkhu-samphassajā vedanā,||<br />
					sota-samphassajā vedanā,||<br />
					ghāna-samphassajā vedanā||<br />
					jivhā-samphassajā vedanā||<br />
					kāya-samphassajā vedanā,||<br />
					mano-samphassajā vedanā.|| ||</p>

					<p class="f4">Ayaṃ vuccati bhikkhave, vedanā.|| ||</p>

					<p class="f4">Phassa-samudayā vedanā-samudayo,||<br />
					phassa-nirodhā vedanā-nirodho,||<br />
					ayam eva Ariyo Aṭṭhaṇgiko Maggo vedanā-nirodha-gāminī paṭipadā,||<br />
					seyyath'īdaṃ:||<br />
					sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Yaṃ vedanaṃ paṭicca uppajjati sukhaṃ somanassaṃ,||<br />
					ayaṃ vedanāya assādo.|| ||</p>

					<p class="f4">Yā vedanā aniccā dukkhā vipariṇāma-dhammā,||<br />
					ayaṃ vedanāya ādīnavo.|| ||</p>

					<p class="f4">Yo vedanāya chanda-rāga-vinayo chanda-rāga-p-pahānaṃ,||<br />
					idaṃ vedanāya nissaraṇaṃ.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ vedanaṃ abhiññāya||<br />
					evaṃ vedanā-samudayaṃ abhiññāya||<br />
					evaṃ vedanā-nirodhaṃ abhiññāya||<br />
					evaṃ vedanā-nirodha-gāminiṃ paṭipadaṃ abhiññāya||<br />
					evaṃ vedanāya assādaṃ abhiññāya||<br />
					evaṃ vedanāya ādīnavaṃ abhiññāya||<br />
					evaṃ vedanāya nissaraṇaṃ abhiññāya||<br />
					vedanāya nibbidāya virāgāya nirodhāya paṭipannā,||<br />
					te su-paṭipannā,||<br />
					ye su-paṭipannā||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ vedanaṃ abhiññāya||<br />
					evaṃ vedanā-samudayaṃ abhiññāya||<br />
					evaṃ vedanā-nirodhaṃ abhiññāya||<br />
					evaṃ vedanā-nirodha-gāminiṃ paṭipadaṃ abhiññāya||<br />
					evaṃ vedanāya assādaṃ abhiññāya||<br />
					evaṃ vedanāya ādīnavaṃ abhiññāya||<br />
					evaṃ vedanāya nissaraṇaṃ abhiññāya||<br />
					vedanāya nibbidā virāgā nirodhā anupādā vimuttā,||<br />
					te suvimuttā||<br />
					Ye suvimuttā||<br />
					te kevalino||<br />
					ye kevalino vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamā ca bhikkhave saññā?|| ||</p>

					<p class="f4">Chayive bhikkhave saññākāya:||<br />
					rūpa-saññā,||<br />
					sadda-saññā,||<br />
					gandha-saññā,||<br />
					rasa-saññā,||<br />
					phoṭṭhabba-saññā,||<br />
					dhamma-saññā.|| ||</p>

					<p class="f4">Ayaṃ vuccati bhikkhave, saññā.|| ||</p>

					<p class="f4">Phassa-samudayā saññā-samudayo,||<br />
					phassa-nirodhā saññā-nirodho,||<br />
					ayam eva Ariyo Aṭṭhaṇgiko Maggo saññā-nirodha-gāminī paṭipadā,||<br />
					seyyath'īdaṃ:||<br />
					sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Yaṃ saññaṃ paṭicca uppajjati sukhaṃ somanassaṃ,||<br />
					ayaṃ saññāya assādo.|| ||</p>

					<p class="f4">Yā saññā aniccā dukkhā vipariṇāma-dhammā,||<br />
					ayaṃ saññāya ādīnavo.|| ||</p>

					<p class="f4">Yo saññāya chanda-rāga-vinayo chanda-rāga-p-pahānaṃ,||<br />
					idaṃ saññāya nissaraṇaṃ.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ saññaṃ abhiññāya||<br />
					evaṃ saññā-samudayaṃ abhiññāya||<br />
					evaṃ saññā-nirodhaṃ abhiññāya||<br />
					evaṃ saññā-nirodha-gāminiṃ paṭipadaṃ abhiññāya||<br />
					evaṃ saññāya assādaṃ abhiññāya||<br />
					evaṃ saññāya ādīnavaṃ abhiññāya||<br />
					evaṃ saññāya nissaraṇaṃ abhiññāya||<br />
					saññāya nibbidāya virāgāya nirodhāya paṭipannā,||<br />
					te su-paṭipannā,||<br />
					ye su-paṭipannā||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ saññaṃ abhiññāya||<br />
					evaṃ saññā-samudayaṃ abhiññāya||<br />
					evaṃ saññā-nirodhaṃ abhiññāya||<br />
					evaṃ saññā-nirodha-gāminiṃ paṭipadaṃ abhiññāya||<br />
					evaṃ saññāya assādaṃ abhiññāya||<br />
					evaṃ saññāya ādīnavaṃ abhiññāya||<br />
					evaṃ saññāya nissaraṇaṃ abhiññāya||<br />
					saññāya nibbidā virāgā nirodhā anupādā vimuttā,||<br />
					te suvimuttā||<br />
					te kevalino||<br />
					ye kevalino||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katame ca bhikkhave, saṇkhārā?|| ||</p>

					<p class="f4">Chayime bhikkhave cetanā-kāyā:||<br />
					rūpa-sañcetanā||<br />
					sadda-sañcetanā||<br />
					gandha-sañcetanā||<br />
					rasa-sañcetanā||<br />
					phoṭṭhabba-sañcetanā||<br />
					dhamma-sañcetanā.|| ||</p>

					<p class="f4">Ime vuccanti bhikkhave saṇkhārā.|| ||</p>

					<p class="f4">Phassa-samudayā saṇkhārā-samudayo,||<br />
					phassa-nirodhā saṇkhārā-nirodho,||<br />
					ayam eva Ariyo Aṭṭhaṇgiko Maggo saññā-nirodha-gāminī paṭipadā,||<br />
					seyyath'īdaṃ:||<br />
					sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Yaṃ saṇkhāre paṭicca uppajjati sukhaṃ somanassaṃ,||<br />
					ayaṃ saṇkhārānaṃ assādo.|| ||</p>

					<p class="f4">Yā saṇkhārā aniccā dukkhā vipariṇāma-dhammā,||<br />
					ayaṃ saṇkhārānaṃ ādīnavo.|| ||</p>

					<p class="f4">Yo saṇkhāresu chanda-rāga-vinayo chanda-rāga-p-pahānaṃ,||<br />
					idaṃ saṇkhārānaṃ nissaraṇaṃ.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ saṇkhāre abhiññāya||<br />
					evaṃ saṇkhāra-samudayaṃ abhiññāya||<br />
					evaṃ saṇkhāra-nirodhaṃ abhiññāya||<br />
					evaṃ saṇkhāra-nirodha-gāminiṃ paṭipadaṃ abhiññāya||<br />
					evaṃ saṇkhārassa assādaṃ abhiññāya||<br />
					evaṃ saṇkhāre ādīnavaṃ abhiññāya||<br />
					evaṃ saṇkhārassa nissaraṇaṃ abhiññāya||<br />
					saṇkhārassa nibbidāya virāgāya nirodhāya paṭipannā,||<br />
					te su-paṭipannā,||<br />
					ye su-paṭipannā||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ saṇkhāre abhiññāya||<br />
					evaṃ saṇkhāra-samudayaṃ abhiññāya||<br />
					evaṃ saṇkhāra-nirodhaṃ abhiññāya||<br />
					evaṃ saṇkhāra-nirodha-gāminiṃ paṭipadaṃ abhiññāya||<br />
					evaṃ saṇkhārassa assādaṃ abhiññāya||<br />
					evaṃ saṇkhāre ādīnavaṃ abhiññāya||<br />
					evaṃ saṇkhārassa nissaraṇaṃ abhiññāya||<br />
					saṇkhārassa nibbidā virāgā nirodhā anupādā vimuttā,||<br />
					te suvimuttā||<br />
					Ye suvimuttā||<br />
					te kevalino||<br />
					ye kevalino||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamañ ca bhikkhave, viññāṇaṃ?|| ||</p>

					<p class="f4">Chayime bhikkhave, viññāṇa-kāyā:||<br />
					cakkhu-viññāṇaṃ,||<br />
					sota-viññāṇaṃ,||<br />
					ghāṇa-viññāṇaṃ,||<br />
					jivhā-viññāṇaṃ,||<br />
					kāya-viñañāṇaṃ,||<br />
					mano-viññāṇaṃ.|| ||</p>

					<p class="f4">Idaṃ vuccati bhikkhave, viññāṇaṃ.|| ||</p>

					<p class="f4">Nāma-rūpa-samudayā viññāṇa-samudayo,||<br />
					nāma-rūpa-nirodhā viññāṇa-nirodho,||<br />
					ayam eva Ariyo Aṭṭhaṇgiko Maggo viññāṇa-nirodha-gāminī paṭipadā,||<br />
					seyyath'īdaṃ:||<br />
					sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Yaṃ viññāṇaṃ paṭicca uppajjati sukhaṃ somanassaṃ,||<br />
					ayaṃ viññāṇassa assādo.|| ||</p>

					<p class="f4">Yaṃ viññāṇaṃ aniccaṃ dukkhaṃ vipariṇāma-dhammaṃ,||<br />
					ayaṃ viññāṇassa ādīnavo.|| ||</p>

					<p class="f4">Yo viññāṇasmiṃ chanda-rāga-vinayo chanda-rāga-p-pahānaṃ,||<br />
					idaṃ viññāṇassa nissaraṇaṃ.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ viññāṇaṃ abhiññāyaṃ||<br />
					evaṃ viññāṇa-samudayaṃ abhiññāya||<br />
					evaṃ viññāṇa-nirodhaṃ abhiññāya||<br />
					evaṃ viññāṇa-nirodha-gāminiṃ paṭipadaṃ abhiññāya||<br />
					evaṃ viññāṇassa assādaṃ abhiññāya||<br />
					evaṃ viññāṇassa ādīnavaṃ abhiññāya||<br />
					evaṃ viññāṇassa nissaraṇaṃ abhiññāya||<br />
					viññāṇassa nibbidāya virāgāya nirodhāya paṭipannā,||<br />
					te su-paṭipannā||<br />
					ye su-paṭipannā||<br />
					te imasmiṃ||<br />
					Dhamma-Vinaye gādhanti.|| ||</p>

					<p class="f4"><a id="pg65"><span class="f2 g"><b>[65]</b></span></a> Ye ca kho keci bhikkhave, samaṇā vā brāhmaṇā vā||<br />
					evaṃ viññāṇaṃ abhiññāya||<br />
					evaṃ viññāṇa-samudayaṃ abhiññāya||<br />
					evaṃ viññāṇa-nirodhaṃ abhiññāya||<br />
					evaṃ viññāṇa-nirodha-gāminiṃ paṭipadaṃ abhiññāya||<br />
					evaṃ viññāṇassa assādaṃ abhiññāya||<br />
					evaṃ viññāṇassa ādīnavaṃ abhiññāya||<br />
					evaṃ viññāṇassa nissaraṇaṃ abhiññāya||<br />
					viññāṇassa nibbidā virāgā nirodhāanupādā vimuttā,||<br />
					te suvimuttā,||<br />
					ye suvimuttā,||<br />
					te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāya.|| ||</p>

					<p class="f4">Evaṃ kho bhikkhave, bhikkhu satta-ṭ-ṭhāna-kusalo hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ ca bhikkhave, bhikkhu ti-vidh'ūpaparikkhī hoti?|| ||</p>

					<p class="f4">Idha, bhikkhave, bhikkhu dhātuso upapari-k-khati.|| ||</p>

					<p class="f4">Āyatanaso upapari-k-khati.|| ||</p>

					<p class="f4">Paṭicca-samuppādaso upapari-k-khati.|| ||</p>

					<p class="f4">Evaṃ kho bhikkhave, bhikkhu ti-vidh'ūpaparikkhī hoti|| ||</p>

					<p class="f4">Satta-ṭ-ṭhāna-kusalo bhikkhave,||<br />
					bhikkhu ti-vidh'ūpaparikkhī||<br />
					imasmiṃ dhamma vinaye kevalī vusitavā uttama-purisoti vuccatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>