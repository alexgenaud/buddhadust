<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.56. The Buddha describes the stockpiles (kandha) in detail and shows how they are to be analyzed according to the Four Truths." />
<title>SN 3 22 56: Upādāna Parivatta Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					6. Upāya Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p56">Sutta 56</a></h4>

					<h1>Upādāna Parivatta Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg58"><span class="f2 g"><b>[58]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.056.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.056.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.056.bodh.wp.htm#p1">bodh</a>][<a href="../../../../dhamma-vinaya/bd/sn/03_kv/sn03.22.056.olds.bd.htm#p1">olds</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuṃ|| ||</p>

					<p class="f4">Bhagavā etad avoca:|| ||</p>

					<p class="f4">"Pañc'ime bhikkhave, upādāna-k-khandhā.|| ||</p>

					<p class="f4">Katame pañca?|| ||</p>

					<p class="f4">Seyyath'īdaṃ:||<br />
					rūp'ūpādāna-k-khandho,||<br />
					<a id="pg59"><span class="f2 g"><b>[59]</b></span></a> vedan'ūpādā-k-khandho,||<br />
					saññ'ūpādāna-k-khandho,||<br />
					saṇkhār'ūpādāna-k-khandho,||<br />
					viññāṇ'ūpādāna-k-khandho.|| ||</p>

					<p class="ctr c">&#9632;</p>

					<p class="f4">Yāva kīvañc'āhaṃ, bhikkhave,||<br />
					ime pañc'upādāna-k-khandhe||<br />
					catu-parivattaṃ||<br />
					yathā-bhūtaṃ nābbhaññāsiṃ,||<br />
					n'eva tāvāhaṃ, bhikkhave,||<br />
					sa-devake loke||<br />
					sa-Mārake||<br />
					sa-brahmake||<br />
					sa-s-samaṇa-brāhmaṇiyā||<br />
					pajāya sa-deva-manussāya anuttaraṃ||<br />
					sammā-sambodhiṃ||<br />
					abhisambuddhoti paccaññāsiṃ.|| ||</p>

					<p class="f4">Yato ca khohaṃ bhikkhave,||<br />
					ime pañc'upādāna-k-khandhe catu-parivattaṃ||<br />
					yathā-bhūtaṃ abbhaññāsiṃ,||<br />
					ath'āhaṃ bhikkhave, sa-devake loke||<br />
					sa-Mārake sa-brahmake||<br />
					sa-s-samaṇa-brāhmaṇīyā||<br />
					pajāya sadeva-manussāya anuttaraṃ||<br />
					sammā-sambodhiṃ abhisambuddhoti paccaññāsiṃ.|| ||</p>

					<p class="ctr c">&#9632;</p>

					<p class="f4">Kathaṃ catu-parivattaṃ?|| ||</p>

					<p class="f4">Rūpaṃ abbhaññāsiṃ,||<br />
					rūpa-samudayaṃ abbhaññāsiṃ,||<br />
					rūpa-nirodhaṃ abbhaññāsiṃ,||<br />
					rūpa-nirodha-gāminiṃ paṭipadaṃ abbhaññāsiṃ;|| ||</p>

					<p class="f4">vedanaṃ abbhaññāsiṃ,||<br />
					vedanā-samudayaṃ abbhaññāsiṃ,||<br />
					vedanā-nirodhaṃ abbhaññāsiṃ,||<br />
					vedanā-nirodha-gāminiṃ paṭipadaṃ abbhaññāsiṃ;|| ||</p>

					<p class="f4">saññaṃ abbhaññāsiṃ,||<br />
					saññā-samudayaṃ abbhaññāsiṃ,||<br />
					saññā-nirodhaṃ abbhaññāsiṃ,||<br />
					saññā-nirodha-gāminiṃ paṭipadaṃ abbhaññāsiṃ;|| ||</p>

					<p class="f4">saṇkhāre abbhaññāsiṃ,||<br />
					saṇkhāra-samudayaṃ abbhaññāsiṃ,||<br />
					saṇkhāra-nirodhaṃ abbhaññāsiṃ,||<br />
					saṇkhāra-nirodha-gāminiṃ paṭipadaṃ abbhaññāsiṃ;|| ||</p>

					<p class="f4">viññāṇaṃ abbhaññāsiṃ,||<br />
					viññāṇa-samudayaṃ abbhaññāsiṃ,||<br />
					viññāṇa-nirodhaṃ abbhaññāsiṃ,||<br />
					viññāṇa-nirodha-gāminiṃ paṭipadaṃ abbhaññāsiṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Katamañ ca bhikkhave, rūpaṃ?|| ||</p>

					<p class="f4">Cattaro ca mahā-bhūtā,||<br />
					catunnañ ca mahā-bhūtānaṃ upādāya rūpaṃ.|| ||</p>

					<p class="f4">Idaṃ vuccati bhikkhave, rūpaṃ.|| ||</p>

					<p class="f4">Āhāra-samudayā rūpa-samudayo,||<br />
					āhāra-nirodhā rūpa-nirodho.|| ||</p>

					<p class="f4">Ayam eva Ariyo Aṭṭhaṇgiko Maggo rūpa-nirodha-gāminī paṭipadā||<br />
					seyyath'īdaṃ:|| ||</p>

					<p class="f4">sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ rūpaṃ abhiññāya||<br />
					evaṃ rūpa-samudayaṃ abhiññāya||<br />
					evaṃ rūpa-nirodhaṃ abhiññāya||<br />
					evaṃ rūpa-nirodha-gāminiṃ paṭipadaṃ abhiññāya||<br />
					rūpassa nibbidāya||<br />
					virāgāya nirodhāya paṭipannā,||<br />
					te su-paṭipannā,||<br />
					ye su-paṭipannā||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ rūpaṃ abhiññāya||<br />
					evaṃ rūpa-samudayaṃ abhiññāya||<br />
					evaṃ rūpa-nirodhaṃ abhiññāya||<br />
					evaṃ rūpa-nirodha-gāminiṃ paṭipadaṃ abhiññāya||<br />
					rūpassa nibbidā||<br />
					virāgā nirodhā anupādā vimuttā,||<br />
					te suvimuttā,||<br />
					ye suvimuttā te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamā ca bhikkhave, vedanā?|| ||</p>

					<p class="f4">Chayime ca bhikkhave, <a id="pg60"><span class="f2 g"><b>[60]</b></span></a> vedanā-kāyā:||<br />
					cakkhu-samphassajā vedanā,||<br />
					sota-samphassajā vedanā,||<br />
					ghāna-samphassajā vedanā,||<br />
					jivhā-samphassajā vedanā,||<br />
					kāya-samphassajā vedanā,||<br />
					mano-samphassajā vedanā.|| ||</p>

					<p class="f4">Ayaṃ vuccati bhikkhave, vedanā.|| ||</p>

					<p class="f4">Phassa-samudayā vedanā-samudayo,||<br />
					phassa-nirodhā vedanā-nirodho.|| ||</p>

					<p class="f4">Ayam eva Ariyo Aṭṭhaṇgiko Maggo vedanā-nirodha-gāmīni paṭipadā||<br />
					seyyath'īdaṃ:|| ||</p>

					<p class="f4">sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ vedanaṃ abhiññāya||<br />
					evaṃ vedanā-samudayaṃ abhiññāya||<br />
					evaṃ vedanā-nirodhaṃ abhiññāya||<br />
					evaṃ vedanā-nirodha-gāminiṃ paṭipadaṃ abhiññāya||<br />
					vedanāya nibbidāya||<br />
					virāgāya nirodhāya paṭipannā,||<br />
					te su-paṭipannā||<br />
					ye su-paṭipannā,||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ vedanaṃ abhiññāya||<br />
					evaṃ vedanā-samudayaṃ abhiññāya||<br />
					evaṃ vedanā-nirodhaṃ abhiññāya||<br />
					evaṃ vedanā-nirodha-gāminiṃ paṭipadaṃ abhiññāya||<br />
					vedanāya nibbidā||<br />
					virāgā nirodhā anupādā vimuttā,||<br />
					te suvimuttā,||<br />
					ye suvimuttā,||<br />
					te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamā ca bhikkhave, saññā?|| ||</p>

					<p class="f4">Chayime bhikkhave, saññā-kāyā||<br />
					rūpa-saññā||<br />
					sadda-saññā||<br />
					gandha-saññā||<br />
					rasa-saññā||<br />
					phoṭṭhabba-saññā||<br />
					dhamma-saññā.|| ||</p>

					<p class="f4">Ayaṃ vuccati bhikkhave, saññā.|| ||</p>

					<p class="f4">Phassa-samudayā saññā-samudayo,||<br />
					phassa-nirodhā saññā-nirodho.|| ||</p>

					<p class="f4">Ayam eva Ariyo Aṭṭhaṇgiko Maggo saññā-nirodha-gāminī-paṭipadā||<br />
					seyyath'īdaṃ:|| ||</p>

					<p class="f4">sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ saññaṃ abhiññāya||<br />
					evaṃ saññā-samudayaṃ abhiññāya||<br />
					evaṃ saññā-nirodhaṃ abhiññāya||<br />
					evaṃ saññā-nirodha-gāminiṃ paṭipadaṃ||<br />
					abhiññāya saññāya||<br />
					nibbidā virāgā||<br />
					nirodhā anupādā vimuttā,||<br />
					te suvimuttā,||<br />
					ye suvimuttā,||<br />
					te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katame ca bhikkhave, saṇkhārā?|| ||</p>

					<p class="f4">Chayime bhikkhave, cetanākāyā:||<br />
					rūpa-sañcetanā||<br />
					sadda-sañcetanā||<br />
					gandha-sañcetanā||<br />
					rasa-sañcetanā||<br />
					phoṭṭhabba-sañcetanā||<br />
					dhamma-sañcetanā.|| ||</p>

					<p class="f4">Ime vuccanti bhikkhave, saṇkhārā.|| ||</p>

					<p class="f4">Phassa-samudayā saṇkhāra-samudayo,||<br />
					phassa-nirodhā saṇkhāra-nirodho,||<br />
					ayam eva Ariyo Aṭṭhaṇgiko Maggo saṇkhāra-nirodha-gāminī paṭipadā||<br />
					seyyath'īdaṃ:|| ||</p>

					<p class="f4">sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ saṇkhāre abhiññāya||<br />
					evaṃ saṇkhārā-samudayaṃ abhiññāya||<br />
					evaṃ saṇkhāra-nirodhaṃ abhiññāya||<br />
					evaṃ saṇkhāra-nirodha-gāminiṃ paṭipadaṃ||<br />
					abhiññāya saṇkhārāya||<br />
					nibbidā virāgā||<br />
					nirodhā anupādā vimuttā,||<br />
					te suvimuttā,||<br />
					ye suvimuttā,||<br />
					te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāya.|| ||</p>

					<p class="ctr c">&#9632;</p>

					<p class="f4">Katamā ca bhikkhave, viññāṇaṃ?|| ||</p>

					<p class="f4">Chayime bhikkhave, viññāṇa-kāyā:||<br />
					cakkhu-viññāṇaṃ,||<br />
					sota-viññāṇaṃ,||<br />
					ghāna-viññāṇaṃ||<br />
					jivhā-viññāṇaṃ,||<br />
					kāya-viññāṇaṃ,||<br />
					mano-viññāṇaṃ.|| ||</p>

					<p class="f4">Idaṃ vuccati bhikkhave, viññāṇaṃ.|| ||</p>

					<p class="f4">Nāma-rūpa-samudayā viññāṇa-samudayo,||<br />
					nāma-rūpa-nirodhā viññāṇa-nirodho,||<br />
					ayam eva Ariyo Aṭṭhaṇgiko Maggo viññāṇa-nirodha-gāminī paṭipadā||<br />
					seyyath'īdaṃ:|| ||</p>

					<p class="f4">sammā-diṭṭhi||<br />
					sammā-saṃkappo||<br />
					sammā-vācā||<br />
					sammā-kammanto||<br />
					sammā-ājivo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">Ye hi keci, bhikkhave, samaṇā vā brāhmaṇā vā||<br />
					evaṃ viññāṇaṃ abhiññāya||<br />
					evaṃ viññāṇa-samudayaṃ abhiññāya||<br />
					evaṃ viññāṇa-nirodhaṃ abhiññāya||<br />
					evaṃ viññāṇa-nirodha-gāminiṃ paṭipadaṃ||<br />
					abhiññāya viññāṇassa||<br />
					nibbidā <a id="pg61"><span class="f2 g"><b>[61]</b></span></a> virāgāya||<br />
					nirodhāya paṭipannā,||<br />
					te su-paṭipannā,||<br />
					ye su-paṭipannā,||<br />
					te imasmiṃ Dhamma-Vinaye gādhanti.|| ||</p>

					<p class="f4">Ye ca kho keci bhikkhave, samaṇā vā brāhmaṇā vā||<br />
					evaṃ viññāṇaṃ abhiññāya||<br />
					evaṃ viññāṇa-samudayaṃ abhiññāya||<br />
					evaṃ viññāṇa-nirodhaṃ abhiññāya||<br />
					evaṃ viññāṇa-nirodha-gāminiṃ paṭipadaṃ||<br />
					abhiññāya viññāṇassa||<br />
					nibbidā virāgā||<br />
					nirodhā anupādā vimuttā,||<br />
					te suvimuttā||<br />
					ye suvimuttā||<br />
					te kevalino,||<br />
					ye kevalino,||<br />
					vaṭṭaṃ tesaṃ n'atthi paññā-panāyā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>