<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.84. The Buddha instructs and uplifts the venerable Tissa who has become discouraged." />
<title>SN 3 22 84: Tissa Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya:<br />
					III. Khandha Vagga:<br />
					22: Khandha Saɱyutta<br />
					2.4. Thera Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p84">Sutta 84</a></h4>

					<h1>Tissa Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p> <a id="pg106"><span class="f2 g"><b>[106]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.084.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.084.than.ati.htm#p1">than</a>][<a href="../../../../dhamma-vinaya/bd/sn/03_kv/sn03.22.084.olds.bd.htm#p1">olds</a>][<a href="../../../../dhamma-vinaya/wp/sn/03_kv/sn03.22.084.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tena kho pena samayen'āyasmā tisso Bhagavato pitucchāputto sambahulānaɱ bhikkhūnaɱ evamāroceti:|| ||</p>

					<p class="f4">"Api me āvuso, madhurakajāto viya kāyo disāpi me na pakkhāyanti.|| ||</p>

					<p class="f4">Dhammā pi maɱ nappaṭibhanti.|| ||</p>

					<p class="f4">Thinamiddhañ ca me cittaɱ pariyādāya tiṭṭhati.|| ||</p>

					<p class="f4">Anabhirato ca Brahma-cariyaɱ carāmi.|| ||</p>

					<p class="f4">Hoti ca me dhammesu vicikicchā" ti.|| ||</p>

					<p class="f4">Atha kho sambahulā bhikkhū yena Bhagavā ten'upasankamiɱsu.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū Bhagavantaɱ etad avocuɱ:|| ||</p>

					<p class="f4">"Āyasmā bhante, tisso Bhagavato pitucchāputto sambahulānaɱ bhikkhūnaɱ evamāroceti:|| ||</p>

					<p class="f4">'Api me āvuso, madhurakajāto viya kāyo disāpi me na pakkhāyanti.|| ||</p>

					<p class="f4">Dhammā pi maɱ nappaṭibhanti.|| ||</p>

					<p class="f4">Thinamiddhañ ca me cittaɱ pariyādāya tiṭṭhati.|| ||</p>

					<p class="f4">Anabhirato ca Brahma-cariyaɱ carāmi.|| ||</p>

					<p class="f4">Hoti ca me dhammesu vicikicchā' ti.|| ||</p>

					<p class="f4">Atha kho Bhagavā aññataraɱ bhikkhuɱ āmantesi.|| ||</p>

					<p class="f4">Ehi tvaɱ bhikkhu, mama vacanena tissaɱ bhikkhuɱ āmantehi:|| ||</p>

					<p class="f4">'Satthā taɱ āvuso tissa āmantetī' ti.|| ||</p>

					<p class="f4">"Evaɱ bhante" ti, kho so bhikkhu Bhagavato paṭissutvā yen'āyasmā tisso ten'upasankami, upasankamitvā āyasmantaɱ tissaɱ etad avoca:|| ||</p>

					<p class="f4">"Satthā taɱ āvuso tissa āmantetī" ti.|| ||</p>

					<p class="f4">"Evam āvuso" ti kho āyasmā tisso tassa bhikkhuno paṭissutvā yena Bhagavā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nīsidi.|| ||</p>

					<p class="f4">Eka-m-antaɱ nisinnaɱ kho āyasmantaɱ tissaɱ Bhagavā etad avoca:|| ||</p>

					<p class="f4">Saccaɱ kira tvaɱ tissa, sambahulānaɱ <a id="pg107"><span class="f2 g"><b>[107]</b></span></a> bhikkhūnaɱ evamārocesi:|| ||</p>

					<p class="f4">'Api me āvuso, madhurakajāto viya kāyo disāpi me na pakkhāyanti.|| ||</p>

					<p class="f4">Dhammā pi maɱ nappaṭibhanti.|| ||</p>

					<p class="f4">Thinamiddhañ ca me cittaɱ pariyādāya tiṭṭhati.|| ||</p>

					<p class="f4">Anabhirato ca Brahma-cariyaɱ carāmi.|| ||</p>

					<p class="f4">Hoti ca me dhammesu vicikicchā' ti?|| ||</p>

					<p class="f4">"Evaɱ bhante."|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Taɱ kiɱ maññasi tissa?|| ||</p>

					<p class="f4">Rūpe avigata-rāgassa||<br />
					avihatachandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa||<br />
					tassa rūpassa vipariṇā-maññathā-bhāvā uppajjanti soka-parideva-dukkha-domanssupāyāsā" ti?|| ||</p>

					<p class="f4">"Evaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ rūpe avigata-rāgassa.|| ||</p>

					<p class="ctr c">&#9632;</p>

					<p class="f4">Vedanāya avigata-rāgassa||<br />
					avihatachandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa||<br />
					tassa vedanāya vipariṇā-maññathā-bhāvā uppajjanti soka-parideva-dukkha-domanssupāyāsā" ti?|| ||</p>

					<p class="f4">"Evaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ vedanāya avigata-rāgassa.|| ||</p>

					<p class="ctr c">&#9632;</p>

					<p class="f4">Saññāya avigata-rāgassa||<br />
					avihatachandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa||<br />
					tassā saññāya vipariṇā-maññathā-bhāvā uppajjanti soka-parideva-dukkha-domanssupāyāsā" ti?|| ||</p>

					<p class="f4">"Evaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ saññāya avigata-rāgassa.|| ||</p>

					<p class="ctr c">&#9632;</p>

					<p class="f4">Saɱkhāresu avigata-rāgassa||<br />
					avihatachandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa||<br />
					tesaɱ saɱkhārānaɱ vipariṇā-maññathā-bhāvā uppajjanti soka-parideva-dukkha-domanssupāyāsā" ti?|| ||</p>

					<p class="f4">"Evaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ saɱkhāresu avigata-rāgassa.|| ||</p>

					<p class="ctr c">&#9632;</p>

					<p class="f4">Viññāṇe avigata-rāgassa||<br />
					avihatachandassa||<br />
					avigata-pemassa||<br />
					avigata-pipāsassa||<br />
					avigata-pariḷāhassa||<br />
					avigata-taṇhassa||<br />
					tassa viññāṇassa vipariṇā-maññathā-bhāvā uppajjanti soka-parideva-dukkha-domanssupāyāsā" ti?|| ||</p>

					<p class="f4">"Evaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ viññāṇe avigata-rāgassa.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Taɱ kiɱ maññasi tissa?|| ||</p>

					<p class="f4">Rūpe vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷahassa||<br />
					vigata-taṇhassa||<br />
					tassa rūpassa vipariṇām-aññathā-bhāvā uppajjanti soka-parideva-dukkha-domanssupāyāsā" ti?</p>

					<p class="f4">"No h'etaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ rūpaɱ vigata-rāgassa.|| ||</p>

					<p class="ctr c">&#9632;</p>

					<p class="f4">Vedanāya vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷahassa||<br />
					vigata-taṇhassa||<br />
					tassa vedanāya vipariṇām-aññathā-bhāvā uppajjanti soka-parideva-dukkha-domanssupāyāsā" ti?</p>

					<p class="f4">"No h'etaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ vedanāya vigata-rāgassa.|| ||</p>

					<p class="ctr c">&#9632;</p>

					<p class="f4">Saññāya vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷahassa||<br />
					vigata-taṇhassa||<br />
					tassa saññāya vipariṇām-aññathā-bhāvā uppajjanti soka-parideva-dukkha-domanssupāyāsā" ti?</p>

					<p class="f4">"No h'etaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ saññāya vigata-rāgassa.|| ||</p>

					<p class="ctr c">&#9632;</p>

					<p class="f4">Saɱkhāresu vigata-rāgassa||<br />
					vigatachandassa||<br />
					vigata-pemassa||<br />
					vigata-pipāsassa||<br />
					vigata-pariḷahassa||<br />
					vigata-taṇhassa||<br />
					tesaɱ sankhārānaɱ vipariṇām-aññathā-bhāvā uppajjanti soka-parideva-dukkha-domanssupāyāsā" ti?</p>

					<p class="f4">"No h'etaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ saɱkhāresu vigata-rāgassa.|| ||</p>

					<p class="ctr c">&#9632;</p>

					<p class="f4">Viññāṇe vigata-rāgassa||<br />
					vigatachandassa||<br />
					<a id="pg108"><span class="f2 g"><b>[108]</b></span></a> vigata-pemassa||<br />
					vigata-pipāsassa||<br />
					vigata-pariḷahassa||<br />
					vigata-taṇhassa||<br />
					tassa viññāṇassa vipariṇām-aññathā-bhāvā uppajjanti soka-parideva-dukkha-domanssupāyāsā" ti?</p>

					<p class="f4">"No h'etaɱ bhante."|| ||</p>

					<p class="f4">"Sādhu sādhu tissa!|| ||</p>

					<p class="f4">Evaɱ h'etaɱ tissa,||<br />
					hoti yathā taɱ viññāṇe vigata-rāgassa.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Taɱ kiɱ maññasi Tissa?|| ||</p>

					<p class="f4">Rūpaɱ niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ panāniccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ panāniccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Vedanā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ panāniccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ panāniccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Saññā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ panāniccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ panāniccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Saɱkhārā niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ panāniccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ panāniccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Viññāṇaɱ niccaɱ vā aniccaɱ vā" ti?|| ||</p>

					<p class="f4">"Aniccaɱ bhante."|| ||</p>

					<p class="f4">"Yaɱ panāniccaɱ dukkhaɱ vā taɱ sukhaɱ vā" ti?|| ||</p>

					<p class="f4">"Dukkhaɱ bhante."|| ||</p>

					<p class="f4">"Yaɱ panāniccaɱ dukkhaɱ vipari-ṇāma-dhammaɱ kallaɱ nu taɱ samanupassituɱ:|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti"?|| ||</p>

					<p class="f4">"No h'etaɱ bhante."|| ||</p>

					<p class="ctr c">&#9632;</p>

					<p class="f4">Tasmā ti ha Tissa,||<br />
					yaɱ kiñci rūpaɱ atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ rūpaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yā kāci vedanā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ vedanaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yā kāci saññā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ saññaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Ye keci saɱkhārā atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ sankhāraɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="ctr c">&#9632;</p>

					<p class="f4">Yaɱ kiñci viññāṇaɱ atīt-ā-nāgata-paccuppannaɱ||<br />
					ajjhattaɱ vā bahiddhā||<br />
					vā oḷārikaɱ vā sukhumaɱ vā||<br />
					hīnaɱ vā paṇītaɱ vā||<br />
					yaɱ dūre santike vā sabbaɱ viññāṇaɱ:|| ||</p>

					<p class="f4">'N'etaɱ mama||<br />
					neso ham asmi||<br />
					na me'so attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Evaɱ passaɱ Tissa, sutavā ariya-sāvako||<br />
					rūpasmim pi nibbandati,||<br />
					vedanāya pi nibbandati,||<br />
					saññāya pi nibbindati,||<br />
					saɱkhāresu pi nibbindati,||<br />
					viññāṇasmim pi nibbindati.|| ||</p>

					<p class="f4">Nibbidaɱ virajjati.|| ||</p>

					<p class="f4">Virāgā vimuccati.|| ||</p>

					<p class="f4">Vimuttasmiɱ 'vimuttami' ti||<br />
					ñāṇaɱ hoti:|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā' ti pajānātī.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Seyyathā pi, Tissa, dve purisā,||<br />
					eko puriso aMaggakusalo||<br />
					eko puriso Maggakusalo,||<br />
					tam enaɱ so aMaggakusalo puriso amuɱ Maggakusalaɱ purisaɱ Maggaɱ puccheyya,||<br />
					so evaɱ vadeyya:|| ||</p>

					<p class="f4">'Ambho purisa,||<br />
					ayaɱ Maggo.|| ||</p>

					<p class="f4">Tena muhuttaɱ gaccha.|| ||</p>

					<p class="f4">Tena muhuttaɱ.|| ||</p>

					<p class="f4">Gantvā dakkhi'ssasi dvidhā pathaɱ.|| ||</p>

					<p class="f4">Tattha vāmaɱ muñcitvā dakkhiṇaɱ gaṇhāhi.|| ||</p>

					<p class="f4">Tena muhuttaɱ gaccha,||<br />
					tena muhuttaɱ gantvā dakkhi'ssasi tibbaɱ vana-saṇḍaɱ.|| ||</p>

					<p class="f4">Tena muhuttaɱ gaccha.|| ||</p>

					<p class="f4">Tena muhuttaɱ gantvā dakkhi'ssasi mahantaɱ ninnaɱ pallalaɱ,||<br />
					tena muhuttaɱ gaccha,||<br />
					tena muhuttaɱ gantvā dakkhi'ssasi sobbhaɱ papātaɱ.|| ||</p>

					<p class="f4">Tena muhuttaɱ gaccha.|| ||</p>

					<p class="f4">Tena muhuttaɱ gantvā dakkhi'ssasi samaɱ bhumibhāgaɱ ramaṇīyaɱ.'|| ||</p>

					<p class="ctr c">&#9632;</p>

					<p class="f4">Upamā kho myāyaɱ Tissa,||<br />
					katā atthassa viññāpanāya.|| ||</p>

					<p class="f4">Ayaɱ c'ettha attho:|| ||</p>

					<p class="f4">'Puriso aMaggakusalo' ti kho Tissa,||<br />
					puthujjanassetaɱ adhivacanaɱ.|| ||</p>

					<p class="f4">'Puriso Maggakusalo' ti kho Tissa,||<br />
					Tathāgatass'etaɱ adhivacanaɱ,||<br />
					Arahato,||<br />
					Sammā-Sam-Buddhassa.|| ||</p>

					<p class="f4">'Dvidhāpatho' ti kho Tissa,||<br />
					vicikicchāyetaɱ adhivacanaɱ.|| ||</p>

					<p class="f4"><a id="pg109"><span class="f2 g"><b>[109]</b></span></a> 'VāmoMaggo' ti kho Tissa,||<br />
					aṭṭhaŋgikassetaɱ micchā-Maggassa adhivacanaɱ seyyath'īdaɱ:||<br />
					micchā-diṭṭhiyā,||<br />
					micchā-saɱkappassa,||<br />
					micchā-vācāya,||<br />
					micchā-kammantassa,||<br />
					micchā-ājivassa,||<br />
					micchā-vāyāmassa,||<br />
					micchā-satiyā,||<br />
					micchā-samādhissa.|| ||</p>

					<p class="f4">'Dakkhiṇo Maggo' ti kho tissa,||<br />
					ariyassetaɱ aṭṭhaŋgikassa Maggassa adhivacanaɱ,||<br />
					seyyath'īdaɱ:||<br />
					sammā-diṭṭhiyā,||<br />
					sammā-saɱkappassa,||<br />
					sammā-vācāya,||<br />
					sammā-kammantassa,||<br />
					sammā-ājivassa,||<br />
					sammā-vāyāmassa,||<br />
					sammā-satiyā,||<br />
					sammā-samādhissa.|| ||</p>

					<p class="f4">'Tibbo vana-saṇḍo' ti kho Tissa,||<br />
					avijjāyetaɱ adhivacanaɱ.|| ||</p>

					<p class="f4">'Mahantaɱ ninnaɱ pallalan' ti kho Tissa,||<br />
					kāmā-name taɱ adhivacanaɱ.|| ||</p>

					<p class="f4">'Sobebhā papāto' ti kho Tissa,||<br />
					kodhupāyāsassetaɱ adhivacanaɱ.|| ||</p>

					<p class="f4">'Samo bhumibhāgo ramaṇīyo' ti kho Tissa,||<br />
					Nibbānassetaɱ adhivacanaɱ.|| ||</p>

					<p class="f4">Abhirama Tissa!|| ||</p>

					<p class="f4">Abhirama Tissa!|| ||</p>

					<p class="f4">Aham ovādena,||<br />
					aham anuggahena,||<br />
					aham anusāsanīyā" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā Tisso Bhagavato bhāsitaɱ abhinandīti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>