<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Khandha Vagga, Khandha Samyutta, Sutta 1. The Buddha comforts a broken down old man." />
<title>SN 3 22 1: Nakula-Pitā Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					1. Pathama Nakula-Pita Vagga</i></h4>

					<h4 class="ctr"><b><i>Namo tassa Bhagavato arahato Sammā Sambuddhassa</i></b></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p1">Sutta 1</a></h4>

					<h1>Nakula-Pitā Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg1"><span class="f2 g"><b>[1]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/bit/bit-89.htm#p1">bit</a>][<a href="../../../../dhamma-vinaya/pts/sn/03_kv/sn03.22.001.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.001.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.001.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Bhaggesu viharati Suṃsumāragire bhesakalāvane Migadāye|| ||</p>

					<p class="f4"><span class="f3">[<a id="p2">2</a>]</span> Atha kho Nakula-pitā gahapati yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā ekaeka-m-antaṃ nisīdi|| ||</p>

					<p class="f4"><span class="f3">[<a id="p3">3</a>]</span> Eka-m-antaṃ nisinno kho Nakula-pitā gahapati Bhagavantaṃ etad avoca:|| ||</p>

					<p class="f4">"Aham asmi bhante, jiṇṇo vuddho mahallako addhagato vayo anuppatto ātura-kāyo abhikkhaṇātaṇko||<br />
					aniccadassāvī kho panāhaṃ bhante,||<br />
					Bhagavato mano-bhāvanīyānañ ca bhikkhūnaṃ||<br />
					Ovadatu maṃ bhante Bhagavā, anusāsatu maṃ bhante Bhagavā,||<br />
					yaṃ mama assa dīgha-rattaṃ hitāya sukhāyā" ti|| ||</p>

					<p class="f4"><span class="f3">[<a id="p4">4</a>]</span> "Evam etaṃ gahapati, evam etaṃ gahapati,||<br />
					āturo te gahapati,||<br />
					kāyo aṇḍabhūto pariyonaddho||<br />
					Yo hi gahapati.||<br />
					Imaṃ kāyaṃ pariharanto muhuttam pi ārogyaṃ paṭijāneyya,||<br />
					kimaññatra bālyā.|| ||</p>

					<p class="f4">Tasmātiha te gahapati, evaṃ sikkhitabbaṃ:|| ||</p>

					<p class="f4">'Āturakāyassa me sato cittaṃ anāturaṃ bhavissatī' ti|| ||</p>

					<p class="f4">Evaṃ hi te gahapati, sikkhitabban" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><span class="f3">[<a id="p5">5</a>]</span> Atha kho Nakula-pitā gahapati Bhagavato bhāsitaṃ <a id="pg2"><span class="f2 g"><b>[2]</b></span></a> abhinan'ditvā anumo-ditvā uṭṭhāy āsanā Bhagavantaṃ abhivādetvā padakkhiṇaṃ katvā yen'āyasmā Sāriputto ten'upasaṇkami.|| ||</p>

					<p class="f4">Upasaṇkamitvā āyasmantaṃ Sāriputtaṃ abhivādetvā eka-m-antaṃ nisīdi.|| ||</p>

					<p class="f4"><span class="f3">[<a id="p6">6</a>]</span> Eka-m-antaṃ nisinnaṃ kho Nakula-pitaraṃ gahapatiṃ āyasmā Sāriputto etada voca:|| ||</p>

					<p class="f4">"Vi-p-pasannāni kho te gahapati, indriyāni,||<br />
					parisuddho mukha-vaṇṇo pariyodāto,||<br />
					alattha no ajja Bhagavato sammukhā Dhammiṃ kathaṃ savaṇāyā" ti.|| ||</p>

					<p class="f4">"Kiṃ hi no siyā bhante, idānāhaṃ bhante,||<br />
					Bhagavatā Dhammiyā kathāya amatena abhisitto" ti.|| ||</p>

					<p class="f4">"Yathā kathaṃ pana tvaṃ gahapati,||<br />
					Bhagavatā Dhammiyā kathāya amatena abhisitto" ti?|| ||</p>

					<p class="f4"><span class="f3">[<a id="p7">7</a>]</span> "Idh'āhaṃ bhante, yena Bhagavā ten'upasaṇkamiṃ.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdiṃ.|| ||</p>

					<p class="f4">Eka-m-antaṃ nisinno kho'haṃ bhante, Bhagavantaṃ etad avocaṃ:||</p>

					<p class="f4">'Aham asmi bhante, jiṇṇo vuddho mahallako addhagato vayo anuppatto ātura-kāyo abhikkhaṇātaṇko||<br />
					aniccadassāvī panāhaṃ bhante,||<br />
					Bhagavato mano-bhāvanīyānañ ca bhikkhūnaṃ.|| ||</p>

					<p class="f4">Ovadatu maṃ bhante Bhagavā,||<br />
					anusāsatu maṃ bhante Bhagavā,||<br />
					yaṃ mama assa dīgha-rattaṃ hitāya sukhāyā' ti.|| ||</p>

					<p class="f4">Evaṃ vutte maṃ bhante Bhagavā etada voca:|| ||</p>

					<p class="f4">"Evam etaṃ gahapati,||<br />
					evam etaṃ gahapati.|| ||</p>

					<p class="f4">Āturo ha'yaṃ gahapati,||<br />
					kāyo aṇḍabhūto pariyonaddho.|| ||</p>

					<p class="f4">Yo hi gahapati,||<br />
					imaṃ kāyaṃ pariharanto muhuttam pi ārogyaṃ paṭijāneyya,||<br />
					kim aññatra bālyā.|| ||</p>

					<p class="f4">Tasmātiha te gahapati,||<br />
					evaṃ sikkhitabbaṃ:|| ||</p>

					<p class="f4">'Āturakāyassa me sato cittaṃ anāturaṃ bhavissatī' ti.|| ||</p>

					<p class="f4">Evaṃ hi te gahapati, sikkhitabban" ti.|| ||</p>

					<p class="f4">Evaṃ khv'āhaṃ bhante,||<br />
					Bhagavatā dhammiyā kathāya amatena abhisitto" ti.|| ||</p>

					<p class="f4"><span class="f3">[<a id="p8">8</a>]</span> "Na hi pana taṃ gahapati,||<br />
					paṭibhāsi Bhagavantaṃ uttariṃ paṭipucchituṃ:|| ||</p>

					<p class="f4">'Kittāvatā nu kho bhante,||<br />
					ātura-kāyo c'eva hoti ātura-citto ca?|| ||</p>

					<p class="f4">Kittāvatā ca pana ātura-kāyo hi kho hoti,||<br />
					no ca ātura-citto' ti?"|| ||</p>

					<p class="f4"><a id="pg3"><span class="f2 g"><b>[3]</b></span></a> <span class="f3">[<a id="p9">9</a>]</span> "Dūrato pi kho mayaṃ bhante,||<br />
					āgaccheyyāma āyasmato Sāriputtassa santike etassa bhāsitassa attham aññātuṃ.|| ||</p>

					<p class="f4">Sādhu vatāya-smantaṃ yeva Sāriputtaṃ paṭibhātu etassa bhāsitassa attho" ti.|| ||</p>

					<p class="f4"><span class="f3">[<a id="p10">10</a>]</span> "Tena hi gahapati,||<br />
					suṇāhi sādhukaṃ manasi karohi,||<br />
					bhāsissāmī" ti.|| ||</p>

					<p class="f4">"Evaṃ bhante" ti||<br />
					kho Nakula-pitā gahapati āyasmato Sāriputtassa paccassosi.|| ||</p>

					<p class="f4"><span class="f3">[<a id="p11">11</a>]</span> Āyasmā Sāriputto etad avoca:|| ||</p>

					<p class="f4">"Kathañ ca gahapati,||<br />
					ātura-kāyo c'eva hoti ātura-citto ca?|| ||</p>

					<p class="f4"><span class="f3">[<a id="p12">12</a>]</span> Idha gahapati,||<br />
					a-s-sutavā puthujjano||<br />
					ariyānaṃ adassāvī||<br />
					ariya-Dhammassa||<br />
					akovido ariya-Dhamme avinīto,||<br />
					sappurisānaṃ adassāvī||<br />
					sappurisa-Dhammassa||<br />
					akovido sappurisa-Dhamme avinīto,||<br />
					rūpaṃ attato samanupassati,||<br />
					rūpavantaṃ vā attāṇaṃ,||<br />
					attani vā rūpaṃ,||<br />
					rūpasmiṃ vā attāṇaṃ.|| ||</p>

					<p class="f4">'Ahaṃ rūpaṃ mama rūpan' ti||<br />
					pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ rūpaṃ, mama rūpan' ti||<br />
					pariyuṭṭhaṭṭhāyino taṃ rūpaṃ pariṇamati,||<br />
					aññathā hoti.|| ||</p>

					<p class="f4">Tassa rūpa-vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p13">13</a>]</span> Vedanaṃ attato samanupassati,||<br />
					vedanā-vantaṃ vā attāṇaṃ,||<br />
					attani vā vedanaṃ,||<br />
					vedanāya vā attāṇaṃ.|| ||</p>

					<p class="f4">'Ahaṃ vedanā, mama vedanā' ti pariyuṭṭhaṭṭhāyi hoti.|| ||</p>

					<p class="f4">Tassa 'Ahaṃ vedanā, mama vedanā' ti||<br />
					pariyuṭṭhaṭṭhāyino sā vedanā vipariṇamati,||<br />
					aññathā hoti.|| ||</p>

					<p class="f4">Tassa vedanā-vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4"><span class="f3">[<a id="p14">14</a>]</span> Saññaṃ attato samanupassati,||<br />
					saññā-vantaṃ vā attāṇaṃ,||<br />
					attani vā saññaṃ,||<br />
					saññāya vā attāṇaṃ.|| ||</p>

					<p class="ctr c">&#9632;</p>

					<p class="f4">'Ahaṃ saññā, mama saññā' ti pariyuṭṭhaṭṭhāyi hoti.|| ||</p>

					<p class="f4">Tassa 'Ahaṃ saññā, mama saññā' ti||<br />
					pariyuṭṭhaṭṭhāyino sā saññā vipariṇamati,||<br />
					aññathā hoti.|| ||</p>

					<p class="f4">Tassa saññā-vipariṇām-aññathā-bhāvā uppajjanti soka-parideva-dukkhamenass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p15">15</a>]</span> Saṇkhāre attato samanupassati,||<br />
					saṇkhāra-vantaṃ vā attāṇaṃ,||<br />
					attani vā saṇkhāre,||<br />
					saṇkhāresu vā attāṇaṃ.</p>

					<p class="f4">'Ahaṃ saṇkhārā, mama saṇkhārā' ti pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ saṇkhārā, mama saṇkhārā' ti||<br />
					pariyuṭṭhaṭṭhāyino te saṇkhārā vipariṇamanti,||<br />
					aññathā honti.|| ||</p>

					<p class="f4">Tassa saṇkhāra- <a id="pg4"><span class="f2 g"><b>[4]</b></span></a> vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p16">16.</a>]</span> Viññāṇaṃ attato samanupassati,||<br />
					viññāṇa-vantaṃ vā attāṇaṃ,||<br />
					attani vā viññāṇaṃ,||<br />
					viññāṇasmiṃ vā attāṇaṃ.|| ||</p>

					<p class="f4">'Ahaṃ viññāṇaṃ, mama viññāṇan' ti pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ viññāṇaṃ, mama viññāṇan' ti||<br />
					pariyuṭṭhaṭṭhāyino taṃ viññāṇaṃ vipariṇamati,||<br />
					aññathā hoti.|| ||</p>

					<p class="f4">Tassa viññāṇam-vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4"><span class="f3">[<a id="p17">17</a>]</span> Evaṃ kho gahapati,||<br />
					ātura-kāyo c'eva hoti||<br />
					ātura-citto ca.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><span class="f3">[<a id="p18">18</a>]</span> Kathañ ca gahapati,||<br />
					ātura-kāyo pi kho hoti,||<br />
					no ca ātura-citto?|| ||</p>

					<p class="f4"><span class="f3">[<a id="p19">19</a>]</span> Idha gahapati,||<br />
					sutavā ariya-sāvako||<br />
					ariyānaṃ dassāvī||<br />
					ariya-Dhammassa kovido||<br />
					ariya-Dhamme suvinīto,||<br />
					sappurisānaṃ dassāvī||<br />
					sappurisa-Dhammassa kovido||<br />
					sappurisa-Dhamme suvinīto||<br />
					na rūpaṃ attato samanupassati,||<br />
					na rūpavantaṃ vā attāṇaṃ,||<br />
					na attani vā rūpaṃ,||<br />
					na rūpasmiṃ vā attāṇaṃ.|| ||</p>

					<p class="f4">'Ahaṃ rūpaṃ, mama rūpan' ti na pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ rūpaṃ, mama rūpan' ti||<br />
					apariyuṭṭhaṭṭhāyino taṃ rūpaṃ vipariṇamati,||<br />
					aññathā hoti.|| ||</p>

					<p class="f4">Tassa rūpa-vipariṇām-aññathā-bhāvā nūppajjanti soka-parideva-dukkha-domanass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p20">20</a>]</span> Na vedanaṃ attato samanupassati,||<br />
					na vedanā-vantaṃ vā attāṇaṃ,||<br />
					na attani vā vedanaṃ,||<br />
					na vedanāya vā attāṇaṃ.|| ||</p>

					<p class="f4">'Ahaṃ vedanā, mama vedanā' ti||<br />
					na pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ vedanā, mama vedanā' ti||<br />
					apariyuṭṭhaṭṭhāyino sā vedanā vipariṇamati,||<br />
					aññathā hoti.|| ||</p>

					<p class="f4">Tassa vedanā-vipariṇāmaññāthābhāvā nūppajjanti soka-parideva-dukkha-domanass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p21">21</a>]</span> Na saññaṃ attato samanupassati,||<br />
					na saññā-vantaṃ vā attāṇaṃ,||<br />
					na attani vā saññaṃ,||<br />
					na saññāya vā attāṇaṃ.|| ||</p>

					<p class="f4">'Ahaṃ saññā, mama saññā' ti||<br />
					na pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ saññā, mama saññā' ti||<br />
					apariyuṭṭhaṭṭhāyino sā saññā vipariṇamati,||<br />
					aññathā hoti.|| ||</p>

					<p class="f4">Tassa saññā-vipariṇām-aññathā-bhāvā nūppajjanti soka-parideva-dukkha-domansass'upāyāsā.|| ||</p>

					<p class="ctr c">&#9632;</p>

					<p class="f4"><a id="pg5"><span class="f2 g"><b>[5]</b></span></a> <span class="f3">[<a id="p22">22</a>]</span> Na saṇkhāre attato samanupassati,||<br />
					na saṇkhāra-vantaṃ vā attāṇaṃ,||<br />
					na attani vā saṇkhāre,||<br />
					na saṇkhāresu vā attāṇaṃ.|| ||</p>

					<p class="f4">'Ahaṃ saṇkhārā, mama saṇkhāra' ti na pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ saṇkhārā, mama saṇkhārā' ti||<br />
					apariyuṭṭhaṭṭhāyino te saṇkhārā vipariṇamanti,||<br />
					aññathā honti.|| ||</p>

					<p class="f4">Tassa saṇkhāra-vipariṇām-aññathā-bhāvā nūppajjanti soka-parideva-dukkha-domanass'upāyāsā.|| ||</p>

					<p class="ctr c">&#9632;</p>

					<p class="f4"><span class="f3">[<a id="p23">23</a>]</span> Na viññāṇaṃ attato samanupassati,||<br />
					na viññāṇa-vantaṃ vā attāṇaṃ,||<br />
					na attani vā viññāṇaṃ,||<br />
					na viññāṇasmiṃ vā attāṇaṃ.|| ||</p>

					<p class="f4">'Ahaṃ viññāṇaṃ, mama viññāṇan' ti na pariyuṭṭhaṭṭhāyī hoti.|| ||</p>

					<p class="f4">Tassa 'Ahaṃ viññāṇaṃ, mama viññāṇan ti apariyuṭṭhaṭṭhāyino taṃ viññāṇaṃ vipariṇamati,||<br />
					aññathā hoti.|| ||</p>

					<p class="f4">Tassa viññāṇa-vipariṇām-aññathā-bhāvā nūppajjanti soka-parideva-dukkha-domanass'upāyāsā.|| ||</p>

					<p class="f4"><span class="f3">[<a id="p24">24</a>]</span> Evaṃ kho gahapati,||<br />
					ātura-kāyo hoti,||<br />
					no ca ātura-citto" ti.|| ||</p>

					<p class="f4">Idam avoca āyasmā Sāriputto||<br />
					atta-mano Nakula-pitā gahapati āyasmato Sāriputtassa bhāsitaṃ abhinandīti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>