<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Khandha Vagga, Khandha Samyutta, Sutta 7. The Buddha explains how it is that a person who thinks of body, sense-experience, perception, own-making and consciousness as self, or in self or as of self, has anxiety and agitation about self when these things change." />
<title>SN 3 22 007: Paṭhama Upādā-Paritassanā Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					1. Pathama Nakula-Pita Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p7">Sutta 7</a></h4>

					<h1>Paṭhama Upādā-Paritassanā Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg15"><span class="f2 g"><b>[15]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.007.wood.pts.htm#p1">pts</a>][<a href="../../../../dhamma-vinaya/wp/sn/03_kv/sn03.22.007.bodh.wp.htm#p1">bodh</a>]</span> Upādā paritassanañ ca vo bhikkhave,||<br />
					desissāmi anupādā aparitassanañ ca.|| ||</p>

					<p class="f4">"Taɱ suṇātha,||<br />
					sādhukaɱ manasi-karotha||<br />
					bhāsissāmī" ti.|| ||</p>

					<p class="f4"><a id="pg16"><span class="f2 g"><b>[16]</b></span></a> "Evaɱ bhante" ti||<br />
					kho te bhikkhū Bhagavato paccassosuɱ,||<br />
					Bhagavā etad avoca:|| ||</p>

					<p class="f4">"Kathañ ca bhikkhave,||<br />
					upādā-paritassanā hoti?|| ||</p>

					<p class="f4">Idha, bhikkhave, a-s-sutavā puthujjano||<br />
					ariyānaɱ adassāvī||<br />
					ariya-Dhammassa akovido||<br />
					ariya-Dhamme avinīto,||<br />
					sappurisānaɱ adassāvī||<br />
					sappurisa-Dhammassa akovido||<br />
					sappurisa-Dhamme avinīto.|| ||</p>

					<p class="f4">Rūpaɱ attato samanupassati,||<br />
					rūpavantaɱ vā attānaɱ,||<br />
					attani vā rūpaɱ,||<br />
					rūpasmiɱ vā attānaɱ.|| ||</p>

					<p class="f4">Tassa taɱ rūpaɱ vipariṇamati aññathā hoti.|| ||</p>

					<p class="f4">Tassa rūpa-vipariṇām-aññathā-bhāvā rūpa-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa rūpa-vipariṇām-ā-nuparivattijā paritassanā dhamma-samuppādā cittaɱ pariyādāya tiṭṭhanti.|| ||</p>

					<p class="f4">Cetaso pariyādānā uttāsavā ca hoti||<br />
					vighātavā ca||<br />
					apekkhavā ca.|| ||</p>

					<p class="f4">Upādāya ca paritassati.|| ||</p>

					<p class="ctr c">&#9632;</p>

					<p class="f4">Vedanaɱ attato samanupassati.|| ||</p>

					<p class="f4">Vedanāvantaɱ vā attānaɱ,||<br />
					attani vā vedanaɱ,||<br />
					vedanāya vā attānaɱ.|| ||</p>

					<p class="f4">Tassa sā vedanā vipariṇamati,||<br />
					aññathā hoti,||<br />
					tassa vedanāvipariṇām-aññathā-bhāvā vedanāvipariṇām-ā-nuparivatti viññāṇaɱ hoti.|| ||</p>

					<p class="f4">Tassa vedanāvipariṇām-ā-nuparivattijā paritassanā dhamma-samuppādā cittaɱ pariyādāya tiṭṭhanti.|| ||</p>

					<p class="f4">Cetaso pariyādānā uttāsavā ca hoti vighātavā ca apekkhavā ca.|| ||</p>

					<p class="f4">Upādāya ca paritassati.|| ||</p>

					<p class="ctr c">&#9632;</p>

					<p class="f4">Saññaɱ attato samanupassati.|| ||</p>

					<p class="f4">Saññaɱ vā attānaɱ,||<br />
					attani vā saññaɱ,||<br />
					saññāya vā attānaɱ,||<br />
					tassa sā saññāya vipariṇamati,||<br />
					aññathā hoti,||<br />
					tassa saññāvipariṇām-aññathā-bhāvā saññāvipariṇām-ā-nuparivatti viññāṇaɱ hoti.|| ||</p>

					<p class="f4">Tassa saññāvipariṇām-ā-nuparivattijā paritassanā dhamma-samuppādā cittaɱ pariyādāya tiṭṭhanti.|| ||</p>

					<p class="f4">Cetaso pariyādānā uttāsavā ca hoti vighātavā ca apekkhavā ca.|| ||</p>

					<p class="f4">Upādāya ca paritassati.|| ||</p>

					<p class="ctr c">&#9632;</p>

					<p class="f4">Sankhāre attato samanupassati,||<br />
					sankhāravantaɱ vā attānaɱ,||<br />
					attani vā sankhāre,||<br />
					sankhāresu vā attānaɱ.|| ||</p>

					<p class="f4">Tassa te saɱkharā vipariṇamanti,||<br />
					aññathā honti.|| ||</p>

					<p class="f4">Tassa sankhārānaɱ vipariṇām-aññathā-bhāvā sankhāra-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa
					Sankhāravipariṇām-ā-nuparivattijā paritassanā dhamma-samuppādā cittaɱ pariyādāya tiṭṭhanti.|| ||</p>

					<p class="f4">Cetaso pariyādānā uttāsavā ca hoti vighātavā ca apekkhavā ca.|| ||</p>

					<p class="f4">Upādāya ca paritassati.|| ||</p>

					<p class="ctr c">&#9632;</p>

					<p class="f4">Viññāṇaɱ attato samanupassati.|| ||</p>

					<p class="f4">Viññāṇavantaɱ vā attānaɱ,||<br />
					attani vā viññāṇaɱ,||<br />
					viññāṇasmiɱ vā attānaɱ.|| ||</p>

					<p class="f4">Tassa taɱ viññāṇaɱ vipariṇamati,||<br />
					aññathā hoti.|| ||</p>

					<p class="f4">Tassa <a id="pg17"><span class="f2 g"><b>[17]</b></span></a> viññāṇa-vipariṇām-aññathā-bhāvā viññāṇa-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa
					Viññāṇa-vipariṇām-ā-nuparivattijā paritassanā dhamma-samuppādā cittaɱ pariyādāya tiṭṭhanti.|| ||</p>

					<p class="f4">Cetaso pariyādānā uttāsavā ca hoti,||<br />
					vighātavā ca,||<br />
					apekkhavā ca.|| ||</p>

					<p class="f4">Upādāya ca paritassati.|| ||</p>

					<p class="f4">Evaɱ kho bhikkhave,||<br />
					upādā-paritassanā hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Kathañ ca bhikkhave,||<br />
					anupādā aparitassanā hoti?|| ||</p>

					<p class="f4">Idha, bhikkhave,||<br />
					sutavā ariya-sāvako ariyānaɱ dassāvī ariya-Dhammassa kovido ariya-Dhamme suvinīto,||<br />
					sappurisānaɱ dassāvī sappurisa-Dhammassa kovido sappurisa-Dhamme suvinīto.|| ||</p>

					<p class="f4">Na rūpaɱ attato samanupassati,||<br />
					na rūpavantaɱ vā attānaɱ,||<br />
					na attani vā rūpaɱ,||<br />
					na rūpasmiɱ vā attānaɱ.|| ||</p>

					<p class="f4">Tassa taɱ rūpaɱ vipariṇamati,||<br />
					aññathā hoti.|| ||</p>

					<p class="f4">Tassa rūpa-vipariṇām-aññathā-bhāvā na rūpa-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa rūpa-vipariṇām-ā-nuparivattijā paritassanā dhamma-samuppādā cittaɱ na pariyādāya tiṭṭhanti.|| ||</p>

					<p class="f4">Cetaso apariyādānā na c'eva uttāsavā2 hoti na vighātavā na apekkhavā.|| ||</p>

					<p class="f4">Anupādāya ca na paritassati.|| ||</p>

					<p class="ctr c">&#9632;</p>

					<p class="f4">Na vedanaɱ attato samanupassati,||<br />
					na vedanā-vantaɱ vā attānaɱ,||<br />
					na attani vā vedanaɱ,||<br />
					na vedanāya vā attānaɱ.|| ||</p>

					<p class="f4">Tassa sā vedanā vipariṇamati aññathā hoti.|| ||</p>

					<p class="f4">Tassa vedanā vipariṇām-aññathā-bhāvā na vedanāvipariṇām-ā-nuparivatti viññāṇaɱ hoti.|| ||</p>

					<p class="f4">Tassa vedanā vipariṇām-ā-nuparivattijā paritassanā dhamma-samuppādā cittaɱ na pariyādāya tiṭṭhanti.|| ||</p>

					<p class="f4">Cetaso apariyādānā na c'eva uttāsavā hoti na vighātavā na apekkhavā.|| ||</p>

					<p class="f4">Anupādāya ca na paritassati.|| ||</p>

					<p class="f4">Cetaso apariyādānā na c'eva uttāsavā hoti.|| ||</p>

					<p class="f4">Na vighātavā,||<br />
					na apekkhavā,||<br />
					anupādāya ca na paritasasti.|| ||</p>

					<p class="ctr c">&#9632;</p>

					<p class="f4">Na saññaɱ attato samanupassati.|| ||</p>

					<p class="f4">Na saññā'vantaɱ vā attānaɱ,||<br />
					na attani vā saññaɱ,||<br />
					na saññāya vā attānaɱ.|| ||</p>

					<p class="f4">Tassa sā saññā vipariṇamati aññathā hoti.|| ||</p>

					<p class="f4">Tassa saññāvipariṇām-aññathā-bhāvā na saññāvipariṇām-ā-nuparivatti viññāṇaɱ hoti.|| ||</p>

					<p class="f4">Tassa saññā-vipariṇām-ā-nuparivattijā paritassanā dhamma-samuppādā cittaɱ na pariyādāya tiṭṭhanti.|| ||</p>

					<p class="f4">Cetaso apariyādānā na c'eva uttāsavā hoti na vighātavā na apekkhavā.|| ||</p>

					<p class="f4">Anupādāya ca na paritassati.
					Cetaso apariyādānā na c'eva uttāsavā hoti na vighātavā,||<br />
					na apekkhavā.|| ||</p>

					<p class="f4">Anupādāya ca na paritassati.|| ||</p>

					<p class="ctr c">&#9632;</p>

					<p class="f4">Na sankhāre attato samanussati,||<br />
					na sankhāravantaɱ vā attānaɱ,||<br />
					na attani vā sankhāre.|| ||</p>

					<p class="f4">Na sankhāresu vā attānaɱ.|| ||</p>

					<p class="f4">Tassa te sankhārā vipariṇamanti,||<br />
					aññathā honti.|| ||</p>

					<p class="f4">Tassa sankhāra-vipariṇām-aññathā-bhāvā na sankhāra-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa sankhāra vipariṇām-ā-nuparivattijā <a id="pg18"><span class="f2 g"><b>[18]</b></span></a> paritassanā dhamma-samuppādā cittaɱ na pariyādāya tiṭṭhanti,||<br />
					cetaso apariyādānā na c'eva uttāsavā hoti na vighātavā na apekkhavā,||<br />
					anupādāya ca na parissati.|| ||</p>

					<p class="ctr c">&#9632;</p>

					<p class="f4">Na viññāṇaɱ attato samanupassati.|| ||</p>

					<p class="f4">Na viññāṇa-vattaɱ,||<br />
					vā attanaɱ,||<br />
					na attanti vā viññāṇaɱ,||<br />
					na viññāṇasmiɱ vā attānaɱ.|| ||</p>

					<p class="f4">Tassa taɱ viññāṇaɱ vipariṇamati,||<br />
					aññathā hoti tassa viññāṇa vipariṇām-aññathā-bhāvā na viññāṇa-vipariṇām-ā-nuparivatti viññāṇaɱ hoti.|| ||</p>

					<p class="f4">Tassa viññāṇa-viparināmānuparivattijā paritassanā dhamma-samuppādā cittaɱ na pariyādāya tiṭṭhanti,||<br />
					cetaso apariyādānā na c'eva uttāsavā hoti na vighātavā na apekkhavā anupādāya ca na paritassati.|| ||</p>

					<p class="f4">Evaɱ kho bhikkhave,||<br />
					anupādā aparitassanā hotī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>