<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Khandha Vagga, Khandha Samyutta, Sutta 2. Sāriputta teaches a number of bhikkhus what to respond when asked what the Buddha Teaches." />
<title>SN 3 22 002: Devadaha Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					1. Pathama Nakula-Pita Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p2">Sutta 2</a></h4>

					<h1>Devadaha Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg5"><span class="f2 g"><b>[5]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.002.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.002.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.002.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sakkesu viharati devadahaṃ nāma Sakkānaṃ nigamo.|| ||</p>

					<p class="f4">Atha kho sambahulā pacchābhumagamikā bhikkhū yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhū Bhagavantaṃ etad avocuṃ:|| ||</p>

					<p class="f4">"Icchāma mayaṃ bhante,||<br />
					pacchābhumaṃ jana-padaṃ gantuṃ.|| ||</p>

					<p class="f4">Pacchābhume jana-pade nivāsaṃ kappetun" ti.|| ||</p>

					<p class="f4">"Apalokito pana vo bhikkhave,||<br />
					Sāriputto" ti?|| ||</p>

					<p class="f4">"Na kho no bhante,||<br />
					apalokito āyasmā Sāriputto" ti.|| ||</p>

					<p class="f4">"Apaloketha bhikkhave, Sāriputtaṃ".|| ||</p>

					<p class="f4">Paṇḍito bhikkhū anuggāhako sabrahma-cārīnan" ti.|| ||</p>

					<p class="f4"><a id="pg6"><span class="f2 g"><b>[6]</b></span></a> "Evaṃ bhante" ti kho te bhikkhū Bhagavato paccassosuṃ.|| ||</p>

					<p class="f4">Tena kho pana samayen'āyasmā Sāriputto Bhagavato avidūre aññatarasmiṃ e'agalagumbe* nisinno hoti.|| ||</p>

					<p class="f4">Atha kho te bhikkhū Bhagavato bhāsitaṃ abhinan'ditvā anumo-ditvā uṭṭhāy āsanā Bhagavantaṃ abhivādetvā padakkhiṇaṃ katvā yen'āyasmā Sāriputto ten'upasaṅkamiṃsu.|| ||</p>

					<p class="f4">Upasaṅkamitvā āyasmatā Sāriputtena saddhiṃ sammodiṃsu.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhū āyasmantaṃ Sāriputtaṃ etad avocuṃ:|| ||</p>

					<p class="f4">"Icchāma mayaṃ āvuso Sāriputta,||<br />
					pacchābhumaṃ jana-padaṃ gantuṃ,||<br />
					pacchābhume jana-pade nivāsaṃ kappetun.|| ||</p>

					<p class="f4">Apalokito no Satthā" ti.|| ||</p>

					<p class="f4">"Santi h'āvuso, nānā-verajjagataṃ bhikkhuṃ pañhaṃ pucchitāro||<br />
					khattiya-paṇḍitā pi||<br />
					brāhmaṇa-paṇḍitā pi,||<br />
					gahapati-paṇḍitā pi,||<br />
					samaṇa-paṇḍitā pi.|| ||</p>

					<p class="f4">Paṇḍitā h'āvuso, manussā vīmaṃsakā:|| ||</p>

					<p class="f4">'Kiṃvādī pan'āyasmantānaṃ Satthā kimakkhāyī' ti?|| ||</p>

					<p class="f4">Kacci vo āyasmantānaṃ dhammā sussutā suggahitā sumana-sikatā sūpadhāritā suppaṭi-viddhā paññāya,||<br />
					yathā vyākaramān āyasmanto vutta-vādino c'eva Bhagavato assatha||<br />
					na ca Bhagavantaṃ abhūtena abbh'ācikkheyyātha,||<br />
					Dhammassa vānudhammaṃ vyākareyyātha.|| ||</p>

					<p class="f4">Na ca koci saha-dhammiko vād'ānuvādo2 gārayhaṃ ṭhānaṃ āgaccheyyā" ti?.|| ||</p>

					<p class="f4">"Dūrato pi kho mayaṃ, āvuso,||<br />
					āgaccheyyāma āyasmato Sāriputtassa santike etassa bhāsitassa attha-maññātuṃ,||<br />
					sādhu vatāya-smantaṃ ye va Sāriputtaṃ paṭibhātu etassa bhāsitassa attho" ti.|| ||</p>

					<p class="f4">"Tena h'āvuso,||<br />
					suṇātha,||<br />
					sādhukaṃ manasi karotha,||<br />
					bhāsissāmī" ti.|| ||</p>

					<p class="f4">"Evam āvuso" ti kho te bhikkhū āyasmato Sāriputtassa paccassosuṃ.|| ||</p>

					<p class="f4">Sāriputto etad avoca:|| ||</p>

					<p class="f4"><a id="pg7"><span class="f2 g"><b>[7]</b></span></a>
					"Santi h'āvuso, nānā-verajjagataṃ bhikkhuṃ pañhaṃ pucchitāro||<br />
					khattiya-paṇḍitā pi||<br />
					buhmaṇapaṇḍitā pi||<br />
					gahapati-paṇḍitā pi||<br />
					samaṇa-paṇḍitā pi||<br />
					paṇḍitā h'āvuso,||<br />
					manussā vīmaṃsakā:|| ||</p>

					<p class="f4">'Kiṃvādī pan'āyasmantānaṃ Satthā kimakkhāyī' ti.|| ||</p>

					<p class="f4">Evaṃ puṭṭhā tumhe āvuso evaṃ vyākareyyātha:|| ||</p>

					<p class="f4">'Chanda-rāga-vinayakkhāyī kho no āvuso, Satthā' ti.|| ||</p>

					<p class="f4">Evaṃ vyākate pi kho āvuso,||<br />
					assuyeva uttariṃ pañhaṃ pucchitāro||<br />
					khattiya-paṇḍitā pi||<br />
					brāhmaṇa-paṇḍitā pi||<br />
					gahapati-paṇḍitā pi||<br />
					samaṇa-paṇḍitā pi||<br />
					paṇḍitā h'āvuso,||<br />
					manussā vīmaṃsakā:|| ||</p>

					<p class="f4">'Kismiṃ pan'āyasmantānaṃ chanda-rāga-vinayakkhāyī Satthā' ti.|| ||</p>

					<p class="f4">Evaṃ puṭṭhā tumhe āvuso,||<br />
					evaṃ vyākareyyātha:|| ||</p>

					<p class="f4">'Rūpe kho āvuso,||<br />
					chanda-rāga-vinayakkhāyī Satthā,||<br />
					vedanāya chanda-rāga-vinayakkhāyī Satthā,||<br />
					saññāya chanda-rāga-vinayakkhāyī Satthā,||<br />
					saṅkhāresu chanda-rāga-vinayakkhāyī Satthā,||<br />
					viññāṇe chanda-rāga-vinayakkhāyī Satthā' ti.|| ||</p>

					<p class="f4">Evaṃ vyākate pi kho āvuso,||<br />
					assuyeva1 uttariṃ pañhaṃ pucchitāro||<br />
					khattiya-paṇḍitā pi||<br />
					brāhmaṇa-paṇaḍitā pi||<br />
					gahapati-paṇḍitā pi||<br />
					samaṇa-paṇḍitā pi||<br />
					Paṇḍitā h'āvuso,||<br />
					manussā vīmaṃsakā:|| ||</p>

					<p class="f4">'Kiṃ pan'āyasmantānaṃ ādīnavaṃ disvā||<br />
					rūpe chanda-rāga-vinayakkhāyī Satthā,||<br />
					vedanāya chanda-rāga-vinayakkhāyī Satthā,||<br />
					saññāya chanda-rāga-vinayakkhāyī Satthā,||<br />
					saṅkhāresu chanda-rāga-vinayakkhāyī Satthā,||<br />
					viññāṇe chanda-rāga vinayakkhāyī Satthā' ti.|| ||</p>

					<p class="f4">Evaṃ puṭṭhā tumhe āvuso,||<br />
					evaṃ vyākareyyātha:|| ||</p>

					<p class="f4">'Rūpe kho āvuso,||<br />
					avigata-rāgassa avigata-chandassa avigata-pemassa avigata-pipāsassa avigata-taṇhassa tassa rūpassa vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4">Vedanāya kho āvuso,||<br />
					avigata-rāgassa avigata-chandassa avigata-pemassa avigata-pipāsassa avigata-taṇhassa tassa vedanāya vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4">Saññāya kho āvuso,||<br />
					avigata-rāgassa avigata-chandassa avigata-pemassa avigata-pipāsassa avigata-taṇhassa tassa saññāya vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4">Saṅkhāresu avigata-rāgassa avigata-chandassa avigata-pemassa avigata-pipāsassa avigata-pariḷāhassa tesaṃ saṅkhārānaṃ vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4">Viññāṇe avigata-rāgassa avigata-chandassa avigata-pemassa avigata-pipāsassa avigata-pariḷāhassa avigata-taṇhassa tassa viññāṇassa vipariṇām-aññathā-bhāvā uppajjanti soka-parideva-dukkha-domanass'upāyāsā.|| ||</p>

					<p class="f4">Idaṃ kho no āvuso,||<br />
					ādīnavaṃ disvā rūpe chanda-rāga-vinayakkhāyī Satthā.|| ||</p>

					<p class="f4">Vedanāya chanda-rāga-vinayakkhāyī Satthā,||<br />
					saññāya chanda-rāga-vinayakkhāyī Satthā,||<br />
					saṅkhāresu chanda-rāga-vinayakkhāyī Satthā,||<br />
					viññāṇe chanda-rāga-vinayakkhāyī Satthā' ti.|| ||</p>

					<p class="f4"><a id="pg8"><span class="f2 g"><b>[8]</b></span></a> Evaṃ khyākate pi kho āvuso,||<br />
					assuyeva uttariṃ pañhaṃ pucchitāro khattiya-paṇḍitā pi brāhmaṇapaṇaḍitā pi gahapati-paṇḍitā pi samaṇa-paṇḍitā pi.|| ||</p>

					<p class="f4">Paṇḍitā h'āvuso, manussā vīmaṃsakā:|| ||</p>

					<p class="f4">Kim pan'āyasmantānaṃ ānisaṃsaṃ disvā rūpe chandarāvinayakkhāyī Satthā,||<br />
					vedanāya chanda-rāga-vinayakkhāyī Satthā,||<br />
					saññāya chanda-rāga-vinayakkhāyī Satthā,||<br />
					saṅkhāresu chanda-rāga-vinayakkhāyī Satthā,||<br />
					viññāṇe chanda-rāga-vinayakkhāyī Satthā' ti.|| ||</p>

					<p class="f4">Evaṃ puṭṭhā tumhe āvuso,||<br />
					evaṃ vyākareyyātha:|| ||</p>

					<p class="f4">"Rūpe kho āvuso,||<br />
					vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa||<br />
					tassa rūpassa vipariṇām-aññathā-bhāvā nūppajjanti||<br />
					soka-parideva-dukkha-domanass'upāyāsā.|| ||</p>

					<p class="f4">Vedanāya vigata-rāgassa||<br />
					vigata-chandassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa||<br />
					tassā vedanāya vipariṇām-aññathā-bhāvā nūpajjanti||<br />
					soka-parideva-dukkha-domanass'upāyāsā.|| ||</p>

					<p class="f4">Saññāya vigata-rāgassa||<br />
					vigata-chandassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa||<br />
					tassā saññāya vipariṇām-aññathā-bhāvā nūppajjanti||<br />
					soka-parideva-dukkha-domanass'upāyāsā.|| ||</p>

					<p class="f4">Saṅkhāresu vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa||<br />
					tesaṃ saṅkhārānaṃ vipariṇām-aññathā-bhāvā nūppajjanti||<br />
					soka-parideva-dukkha-domanass'upāyāsā.|| ||</p>

					<p class="f4">Viññāṇe vigata-rāgassa||<br />
					vigata-chandassa||<br />
					vigata-pemassa||<br />
					vigata-pipāsassa||<br />
					vigata-pariḷāhassa||<br />
					vigata-taṇhassa||<br />
					tassa viññāṇassa vipariṇāmaññāthābhāvā nūppajjanti||<br />
					soka-parideva-dukkha-domanass'upāyāsā.|| ||</p>

					<p class="f4">Idaṃ kho no āvuso ānisaṃsaṃ disvā rūpe chanda-rāga-vinayakkhāyī Satthā||<br />
					vedanāya chanda-rāga-vinayakkhāyī Satthā,||<br />
					vedanāya chanda-rāga-vinayakkhāyī Satthā,||<br />
					saññāya chanda-rāga-vinayakkhāyī Satthā,||<br />
					saṅkhāresu chanda-rāga-vinayakkhāyī Satthā,||<br />
					viññāṇe chanda-rāga-vinayakkhāyī Satthā' ti.|| ||</p>

					<p class="f4">Akusale cāvuso,||<br />
					dhamme upasampajja viharato diṭṭhe c'eva dhamme sukho vihāro||<br />
					abhavissa avighāto anupāyāso apariḷāho kāyassa ca bhedā param maraṇā sugati pāṭikaṅkhā,||<br />
					na-y-idaṃ Bhagavā akusalānaṃ dhammānaṃ pahānaṃ vaṇṇeyya.|| ||</p>

					<p class="f4">Yasmā ca kho āvuso.|| ||</p>

					<p class="f4">Akusale dhamme upasampajja viharato diṭṭhe'va dhamme dukkho vihāro savighāto saupāyāso sapariḷāho,||<br />
					kāyassa ca bhedā param maraṇā duggati pāṭikaṅkhā,||<br />
					tasmā Bhagavā akusalānaṃ dhammānaṃ pahānaṃ vaṇṇeti.|| ||</p>

					<p class="f4">Kusale c'āvuso, dhamme upasampajja viharato diṭṭhe c'eva dhamme dukkho vihāro abhavissa savighāto saupayāso <a id="pg9"><span class="f2 g"><b>[9]</b></span></a> sapariḷāho kāyassa ca bhedā param maraṇā duggati pāṭikaṅkhā,||<br />
					na-y-idaṃ Bhagavā kusalānaṃ dhammānaṃ upasampadaṃ vaṇṇeyya,||<br />
					yasmā ca kho āvuso,||<br />
					kusale dhamme upasampajja viharato diṭṭhe c'eva dhamme sukho vihāro avighāto anupāyāso apariḷāho,||<br />
					kāyassa ca bhedā param maraṇā sugati pāṭikaṅkhā,||<br />
					tasmā Bhagavā kusalānaṃ dhammānaṃ upasampadaṃ vaṇṇetī" ti.|| ||</p>

					<p class="f4">Idam avocāyasmā Sāriputto.|| ||</p>

					<p class="f4">Attamanā te bhikkhū āyasmato Sāriputtassa bhāsitaṃ abhinandunti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>