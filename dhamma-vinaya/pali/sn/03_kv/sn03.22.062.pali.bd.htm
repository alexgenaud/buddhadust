<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.62. The Buddha affirms that the most fundamental way of describing things (shapes, sense-experiences, perceptions, the own-make, and consciousness) is relative to their position in Time." />
<title>SN 3 22 62: Nirutti-Patha Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					6. Upāya Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p62">Sutta 62</a></h4>

					<h1>Nirutti-Patha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg71"><span class="f2 g"><b>[71]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.062.wood.pts.htm#p1">pts</a>][<a href="../../../../dhamma-vinaya/bd/sn/03_kv/sn03.22.062.olds.bd.htm#p1">olds</a>][<a href="../../../../dhamma-vinaya/wp/sn/03_kv/sn03.22.062.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuɱ|| ||</p>

					<p class="f4">Bhagavā etad avoca:|| ||</p>

					<p class="f4">"Tayo me bhikkhave, nirutti-pathā||<br />
					adhivacana-pathā||<br />
					paññatti-pathā||<br />
					asaṅkiṇṇā||<br />
					asaṅkiṇṇa-pubbā||<br />
					na saṅkīyanti,||<br />
					na saṅkīyissanti||<br />
					appatikuṭṭhā samaṇehi brāhmaṇehi viññūhi.|| ||</p>

					<p class="f4">Katame tayo?|| ||</p>

					<p class="f4">Yaɱ bhikkhave, rūpaɱ atītaɱ niruddhaɱ vipariṇataɱ,||<br />
					'ahosī' ti tassa saṅkhā,||<br />
					'ahosī' ti tassa samaññā,||<br />
					'ahosī' ti tassa paññatti.|| ||</p>

					<p class="f4">Na tassa saṅkhā 'atathī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yā vedanā atītā niruddhā vipariṇatā,||<br />
					'ahosī' ti tassa saṅkhā,||<br />
					'ahosī' ti tassa samaññā,||<br />
					'ahosī' ti tassa paññatti.|| ||</p>

					<p class="f4">Na tassa saṅkhā 'atathī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yā saññā atītā niruddhā vipariṇatā,||<br />
					'ahosī' ti tassa saṅkhā,||<br />
					'ahosī' ti tassa samaññā,||<br />
					'ahosī' ti tassa paññatti.|| ||</p>

					<p class="f4">Na tassa saṅkhā 'atathī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4"><a id="pg72"><span class="f2 g"><b>[72]</b></span></a> Ye saṅkhārā atītā niruddhā vipariṇatā,||<br />
					'ahosin' ti tesaɱ saṅkhā,||<br />
					'ahesun' ti tesaɱ samaññā,||<br />
					'ahesun' ti tesaɱ paññatti.|| ||</p>

					<p class="f4">Na tesaɱ saṅkhā 'atthī' ti.|| ||</p>

					<p class="f4">Na tesaɱ saṅkhā 'bhavissantī' ti.|| ||</p>

					<p class="ctr c">&#9632;</p>

					<p class="f4">Yaɱ viññāṇaɱ atītaɱ niruddhaɱ vipariṇataɱ,||<br />
					'ahosī' ti tassa saṅkhā,||<br />
					'ahosī' ti tassa samaññā,||<br />
					'ahosī' ti tassa paññatti.|| ||</p>

					<p class="f4">Na tassa saṅkhā 'atathī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Yaɱ bhikkhave, rūpaɱ ajātaɱ apātubhūtaɱ,||<br />
					'bhavissatī' ti tassa saṅkhā,||<br />
					'bhavissatī' ti tassa samaññā,||<br />
					'bhavissatī' ti tassa paññatti|| ||</p>

					<p class="f4">Na tassa saṅkhā 'atathī' ti.</p>

					<p class="f4">Na tassa saṅkhā 'ahosī' ti.</p>

					<p class="ctr c">&#9632;</p>

					<p class="f4">Yā vedanā ajātā apātu-bhūtā,||<br />
					'bhavissatī' ti tassa saṅkhā,||<br />
					'bhavissatī' ti tassa samaññā,||<br />
					'bhavissatī' ti tassa paññatti|| ||</p>

					<p class="f4">Na tassa saṅkhā 'atathī' ti.</p>

					<p class="f4">Na tassa saṅkhā 'ahosī' ti.</p>

					<p class="ctr c">&#9632;</p>

					<p class="f4">Yā saññā ajātā apātu-bhūtā,||<br />
					'bhavissatī' ti tassa saṅkhā,||<br />
					'bhavissatī' ti tassa samaññā,||<br />
					'bhavissatī' ti tassa paññatti|| ||</p>

					<p class="f4">Na tassa saṅkhā 'atathī' ti.</p>

					<p class="f4">Na tassa saṅkhā 'ahosī' ti.</p>

					<p class="ctr c">&#9632;</p>

					<p class="f4">Ye saṅkhārā ajātā apātu-bhūtā,||<br />
					'bhavissatī' ti tassa saṅkhā,||<br />
					'bhavissatī' ti tassa samaññā,||<br />
					'bhavissatī'ti tassa paññatti.|| ||</p>

					<p class="f4">Na tassa saṅkhā 'atthī'ti.|| ||</p>

					<p class="f4">Na tassa saṅkhā 'ahosī' ti.</p>

					<p class="ctr c">&#9632;</p>

					<p class="f4">Yaɱ viññāṇaɱ ajātaɱ apātubhūtaɱ,||<br />
					'bhavissatī' ti tassa saṅkhā,||<br />
					'bhavissatī' ti tassa samaññā,||<br />
					'bhavissatī' ti tassa paññatti|| ||</p>

					<p class="f4">Na tassa saṅkhā 'atathī' ti.</p>

					<p class="f4">Na tassa saṅkhā 'ahosī' ti.</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Yaɱ bhikkhave, rūpaɱ jātaɱ pātubhūtaɱ,||<br />
					'atthī' ti tassa saṅkhā,||<br />
					'atthī' ti tassa samaññā,||<br />
					'atthī' ti tassa paññatti.|| ||</p>

					<p class="f4">Na tassa saṅkhā 'ahosī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yā vedanā jātā pātu-bhūtā,||<br />
					'atthī' ti tassa saṅkhā,||<br />
					'atthī' ti tassa samaññā,||<br />
					'atthī' ti tassa paññatti.|| ||</p>

					<p class="f4">Na tassa saṅkhā 'ahosī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yā saññā jātā pātu-bhūtā,||<br />
					'atthī' ti tassa saṅkhā,||<br />
					'atthī' ti tassa samaññā,||<br />
					'atthī' ti tassa paññatti.|| ||</p>

					<p class="f4">Na tassa saṅkhā 'ahosī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yā saṅkhārā jātā pātu-bhūtā,||<br />
					'atthī' ti tassa saṅkhā,||<br />
					'atthi' ti tassa samaññā,||<br />
					'atthī' ti tassa paññatti.|| ||</p>

					<p class="f4">Na tassa saṅkhā 'ahosī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p class="ctr c">&#9632;</p>

					<p class="f4">Yaɱ viññāṇaɱ jātaɱ pātubhūtaɱ,||<br />
					'atthī' ti tassa saṅkhā,||<br />
					'atthī' ti tassa samaññā,||<br />
					'atthī' ti tassa paññatti.|| ||</p>

					<p class="f4">Na tassa saṅkhā 'ahosī' ti.|| ||</p>

					<p class="f4">Na tassa saṅkhā 'bhavissatī' ti.</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Ime kho bhikkhave, tayo nirutti-pathā,||<br />
					adhivacana-pathā,||<br />
					paññatti-pathā,||<br />
					asaṅkiṇṇā asaṅkiṇṇa-pubbā,||<br />
					na saṅkīyanti,||<br />
					<a id="pg73"><span class="f2 g"><b>[73]</b></span></a> na saɱkiyissanti||<br />
					appatikuṭṭhā samaṇehi brāhmaṇehi viññūhi.</p>

					<p class="f4">Ye pi te bhikkhave,||<br />
					ahesuɱ Ukkalā Vassa-Bhaññā,||<br />
					ahetuka-vādā||<br />
					akiriya-vādā||<br />
					n'atthika-vādā,||<br />
					te pi me tayo nirutti-pathe||<br />
					adhivacana-pathe||<br />
					paññatti-pathe||<br />
					na garahitabbaɱ||<br />
					na paṭikkositabbaɱ maññiɱsu.|| ||</p>

					<p class="f4">Taɱ kissa hetu?|| ||</p>

					<p class="f4">Nindā-vyārosa-upārambha-bhayā." ti.|| ||</p>

					<p class="ctr">Upaya Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>