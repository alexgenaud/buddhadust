<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.90. After Channa has mastered understanding of the inconstance and lack of self in the khandhas, he receives further instruction in the Paticca Samuppada from Ānanda." />
<title>SN 3 22 90: Channa Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					9. Thera Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p90">Sutta 90</a></h4>

					<h1>Channa Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg132"><span class="f2 g"><b>[132]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.090.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.090.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.090.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ sambahulā therā bhikkhū Bārāṇasiyaɱ viharanti||<br />
					Isipatane Migadāye.|| ||</p>

					<p class="f4">Atha kho āyasmā Channo sāyaṇha-samayaɱ paṭisallāṇā vuṭṭhito avāpūraṇaɱ||<br />
					ādāya vihārena vihāraɱ||<br />
					upasankamitvā there bhikkhū etad avoca:|| ||</p>

					<p class="f4">"Ovadantu maɱ āyasmanto therā anusāsantu maɱ āyasmanto therā.|| ||</p>

					<p class="f4">Karontu me āyasmanto therā dhammiɱ kathaɱ yathā'haɱ dhammaɱ passeyyan" ti.|| ||</p>

					<p class="f4">Evaɱ vutte āyasmantaɱ Channaɱ therā bhikkhū etad avocuɱ:|| ||</p>

					<p class="f4">"Rūpaɱ kho āvuso Channa, aniccaɱ,||<br />
					vedanā aniccā,||<br />
					saññā aniccā,||<br />
					sankhārā aniccā,||<br />
					viññāṇaɱ aniccaɱ|| ||</p>

					<p class="f4">Rūpaɱ anantā,||<br />
					vedanā anattā,||<br />
					saññā anattā,||<br />
					sankhārā anattā,||<br />
					viññāṇaɱ anattā.|| ||</p>

					<p class="f4">Sabbe sankhārā aniccā,||<br />
					sabbe dhammā anttā" ti.|| ||</p>

					<p class="f4">Atha kho āysmato Channassa etad ahosi:|| ||</p>

					<p class="f4">"Mayham pi kho etaɱ evaɱ hoti:|| ||</p>

					<p class="f4">Rūpaɱ aniccaɱ,||<br />
					vedanā aniccā,||<br />
					saññā aniccā,||<br />
					sankhārā aniccā,||<br />
					viññāṇaɱ aniccaɱ.|| ||</p>

					<p class="f4">Rūpaɱ anantā,||<br />
					<a id="pg133"><span class="f2 g"><b>[133]</b></span></a> vedanā anattā,||<br />
					saññā anattā,||<br />
					sankhārā anattā,||<br />
					viññāṇaɱ anattā.|| ||</p>

					<p class="f4">Sabbe sankhārā aniccā,||<br />
					sabbe dhammā anattā.|| ||</p>

					<p class="f4">Atha ca pana me sabba-sankhāra samathe||<br />
					sabb'ūpadhi-paṭinissagge||<br />
					taṇha-k-khaye||<br />
					virāge||<br />
					nirodhe||<br />
					nibbāne cittaɱ||<br />
					na pakkhandati||<br />
					na-p-pasīdati||<br />
					na santiṭṭhati||<br />
					nāvimuccati paritassanā||<br />
					upādānaɱ uppajjati,||<br />
					paccudāvattati mānasaɱ,||<br />
					atha 'kho carahi me attā' ti,||<br />
					na kho pan'etaɱ -||<br />
					dhammaɱ passato hoti?|| ||</p>

					<p class="f4">'Ko nu kho me tathā Dhammaɱ deseyya||<br />
					yathā'haɱ Dhammaɱ passeyyan'" ti?|| ||</p>

					<p class="f4">Atha kho āyasmato Channassa etad ahosi:|| ||</p>

					<p class="f4">"Ayaɱ kho āymā Ānando Kosambīyaɱ viharati Ghositārāme.|| ||</p>

					<p class="f4">Satthu c'eva saɱvaṇṇito sambhāvito ca viññūṇaɱ sabrahma-cārīnaɱ||<br />
					pahoti ca me āyasmā Ānando tathā dhammaɱ desetaɱ yathā'haɱ dhammaɱ passeyyaɱ.|| ||</p>

					<p class="f4">Atthi ca me āyasmante Ānande tāvatikā visaṭṭhi yaɱ nūnāhaɱ yen'āyasmā Ānando ten'upasankameyyan" ti.|| ||</p>

					<p class="f4">Atha kho āysamā Channo sen'āsanaɱ saɱsāmetvā patta-cīvaraɱ ādāya yena Kosambī Ghositārāmo,||<br />
					yen'āyasmā Ānando ten'upasankami.|| ||</p>

					<p class="f4">Upasaɱkamitvā āyasmatā Ānandena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ visāretvā eka-m-antaɱ nisīdi.|| ||</p>

					<p class="f4">Ekamanataɱ nisinno kho āyasmā Channo āyasmantaɱ Ānandaɱ etad avoca:|| ||</p>

					<p class="f4">"Ekam idāhaɱ āvuso Ānanda,||<br />
					samayaɱ Bārāṇasiyaɱ viharāmi Isipatane Migadāye.|| ||</p>

					<p class="f4">Atha kho ahaɱ āvuso sāyaṇha-samayaɱ paṭisallāṇā vuṭṭhito avāpūraṇaɱ ādāya vihārena vihāraɱ upasankamiɱ.|| ||</p>

					<p class="f4">Upasaɱkamitvā there bhikkhū etad avocuɱ:|| ||</p>

					<p class="f4">'Ovadantu maɱ āyasmanto therā||<br />
					anusāsantu maɱ āyasmanto therā,||<br />
					karontu me āyasmanto therā||<br />
					dhammiɱ kathaɱ yathā'haɱ dhammaɱ passeyyan' ti.|| ||</p>

					<p class="f4">Evaɱ vutte maɱ āvuso,||<br />
					therā bhikkhū etad avocuɱ:|| ||</p>

					<p class="f4">'Rūpaɱ kho āvuso Channa, aniccaɱ,||<br />
					vedanā aniccā,||<br />
					saññā aniccā,||<br />
					sankhārā aniccā,||<br />
					viññāṇaɱ aniccaɱ.|| ||</p>

					<p class="f4">Rūpaɱ anantā,||<br />
					vedanā anattā,||<br />
					saññā anattā,||<br />
					sankhārā anattā,||<br />
					viññāṇaɱ anattā.|| ||</p>

					<p class="f4">Sabbe sankhārā aniccā,||<br />
					sabbe dhammā anattā' ti.|| ||</p>

					<p class="f4">Tassa mayhaɱ āvuso, etad ahosi:|| ||</p>

					<p class="f4">'Mayham pi kho <a id="pg134"><span class="f2 g"><b>[134]</b></span></a> etaɱ evaɱ hoti:|| ||</p>

					<p class="f4">Rūpaɱ aniccaɱ,||<br />
					vedanā aniccā,||<br />
					saññā aniccā,||<br />
					sankhārā aniccā,||<br />
					viññāṇaɱ aniccaɱ.|| ||</p>

					<p class="f4">Rūpaɱ anantā,||<br />
					vedanā anattā,||<br />
					saññā anattā,||<br />
					sankhārā anattā,||<br />
					viññāṇaɱ anattā.|| ||</p>

					<p class="f4">Sabbe sankhārā aniccā,||<br />
					sabbe dhammā anattā.|| ||</p>

					<p class="f4">Atha ca pana me sabba-sankhāra-samathe sabb'ūpadhi-paṭinissagge taṇha-k-khaye virāge nirodhe nibbāne cittaɱ na pakkhandati na-p-pasīdati||<br />
					na santiṭṭhati||<br />
					nā vimuccati paritassanā||<br />
					upādānaɱ uppajjati paccudāvattati mānasaɱ.|| ||</p>

					<p class="f4">Atha kho carahi me attā.|| ||</p>

					<p class="f4">Na kho pan'etaɱ dhammaɱ passato hoti,||<br />
					ko nu kho me tathā dhammaɱ deyeyya yathā'haɱ dhammaɱ passeyyan' ti.|| ||</p>

					<p class="f4">Tassa mayhaɱ āvuso, etad ahosi:|| ||</p>

					<p class="f4">'Ayaɱ kho āysamā Ānando Kosambīyaɱ viharati Ghositārāme||<br />
					Satthu c'eva saɱvaṇṇito sambhāvito ca viññūnaɱ sabrahma-cārinaɱ pahoti ca me āyasmā Ānando tathā dhammaɱ desetuɱ,||<br />
					yathā'haɱ dhammaɱ passeyyaɱ.|| ||</p>

					<p class="f4">Atthi ca me āyasmante Ānande tāvatikā vissaṭṭhi,||<br />
					yaɱ nūnāhaɱ yen'āyasmā Ānando ten'upasankameyyan'.|| ||</p>

					<p class="f4">Ovadatu maɱ āyasmā Ānando,||<br />
					anusāsatu maɱ āyasmā Ānando,||<br />
					karotu me āyasmā Ānando dhammiɱ kathaɱ,||<br />
					yathā'haɱ dhammaɱ passeyyan" ti.|| ||</p>

					<p class="f4">"Ettakena pi mayaɱ āyasmato Channassa attamanā||<br />
					api nāma taɱ āyasmā Channo āvī akāsi khilaɱ pabhindi,||<br />
					odahāvuso Channa sotaɱ||<br />
					bhabbo si dhammaɱ viññātun" ti.|| ||</p>

					<p class="f4">Atha kho āysamato Channassa tāvataken eva uḷāraɱ pītipāmojjaɱ uppajji.|| ||</p>

					<p class="f4">"Bhabbo kirasmi dhammaɱ viññātun" ti.|| ||</p>

					<p class="f4">"Sammukhā me taɱ āvuso Channa,||<br />
					Bhagavato sutaɱ sammukhā ca paṭiggahitaɱ Kaccānagottaɱ bhikkhuɱ ovadantassa:|| ||</p>

					<p class="f4">'Dvayanissito khoyaɱ Kaccāna, loko||<br />
					<a id="pg135"><span class="f2 g"><b>[135]</b></span></a> yebhuyyena atthi tañ ce va||<br />
					n'atthi tañ ca.|| ||</p>

					<p class="f4">Loka-samudayaɱ kho Kaccāna yathā-bhūtaɱ samma-p-paññāya passato yā loke n'atthitā sā na hoti.|| ||</p>

					<p class="f4">Loka-nirodhaɱ kho Kaccāna yathā-bhūtaɱ samma-p-paññāya passato yā loke atthitā sā na hoti.|| ||</p>

					<p class="f4">Upay'ūpādān-ā-bhinivesa-vinibandho khāyaɱ Kaccāna, loko yebhuyyena,||<br />
					tañ cāyaɱ upay'ūpādānaɱ cetaso adhi-ṭ-ṭhān-ā-bhinives-ā-nusayaɱ na upeti,||<br />
					na upādiyati||<br />
					na adhiṭṭhāti||<br />
					'attā me' ti.|| ||</p>

					<p class="f4">'Dukkham eva uppajjamānaɱ uppajjati||<br />
					dukkhaɱ niruddhamānaɱ nirujjhatī' ti.|| ||</p>

					<p class="f4">Na kankhati||<br />
					na vici-kicchati||<br />
					aparapaccayā ñāṇam evassa ettha hoti.|| ||</p>

					<p class="f4">Ettavatā kho Kaccāna sammā-diṭṭhi hoti.|| ||</p>

					<p class="f4">'Sabbam atthi' ti kho Kaccāna, ayam eko anto.|| ||</p>

					<p class="f4">'Sabbaɱ n'atthi' ti kho ayaɱ dutiyo anto.|| ||</p>

					<p class="f4">Ete te Kaccāna, ubho ante anupagamma majjhena Tathāgato dhammaɱ deseti:|| ||</p>

					<p class="f4">Avijjā-paccayā sankhārā,||<br />
					sankhārā-paccayā viññāṇaɱ,||<br />
					viññāṇa-paccayā nāma-rūpaɱ,||<br />
					nāma-rūpa-paccayā saḷāyatanaɱ,||<br />
					saḷāyatana-paccayā phasso,||<br />
					phassa-paccayā vedanā,||<br />
					vedanā-paccayā taṇhā,||<br />
					taṇhā-paccayā upādānaɱ,||<br />
					upadāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaɱ soka-parideva-dukkha-domanass'upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">Avijjāya tv'eva asesa-virāga-nirodhā sankhāra-nirodho,||<br />
					sankhāra-nirodhā viññāṇa-nirodho,||<br />
					viññāṇa-nirodhā nāma-rūpa-nirodho,||<br />
					nāma-rūpa-nirodhā saḷāyatana-nirodho,||<br />
					saḷāyata-nirodhā phassa-nirodho,||<br />
					phassa-nirodhā vedanā-nirodho,||<br />
					vedanā-nirodhā taṇhā-nirodho,||<br />
					taṇhā-nirodhā upādāna-nirodho,||<br />
					upādāna-nirodhā bhava-nirodho,||<br />
					bhava-nirodhā jāti-nirodho,||<br />
					jāti-nirodhā jarā-maraṇaɱ soka-parideva-dukkha-domanass'upāyāsā nirujjhanti.</p>

					<p class="f4">Evam etassa kevalassa dukkha-k-khandhassa nirodho hotī'" ti.|| ||</p>

					<p class="f4">"Evam etaɱ āvuso Ānanda hohi,||<br />
					yesaɱ āyasmantānaɱ tādisā sabrahma-cārayo anukampakā attakāmā ovādakā anusāsakā.|| ||</p>

					<p class="f4">Idañ ca pana me āyasmato Ānandassa Dhamma-desanaɱ sutvā dhammo abhisameto" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>