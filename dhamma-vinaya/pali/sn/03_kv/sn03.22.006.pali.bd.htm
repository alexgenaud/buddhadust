<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya, Khandha Vagga, Khandha Samyutta, Sutta 6. The Buddha instructs the bhikkhus to develop solitude for seeing the origin and ending of form, sense-experience, perception, own-making and consciousness." />
<title>SN 3 22 006: Paṭisallāna Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					1. Pathama Nakula-Pita Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p6">Sutta 6</a></h4>

					<h1>Paṭisallāna Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg15"><span class="f2 g"><b>[15]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.006.wood.pts.htm#p1">pts</a>][<a href="../../../../dhamma-vinaya/wp/sn/03_kv/sn03.22.006.bodh.wp.htm#p1">bodh</a>]</span> Paṭisallāne bhikkhave, yogamāpajjatha.|| ||</p>

					<p class="f4">Paṭisallīno bhikkhave, bhikkhu yathā-bhūtaṃ pajānāti.|| ||</p>

					<p class="f4">Kiñci yathā-bhūtaṃ pajānāti?|| ||</p>

					<p class="f4">Rūpassa samudayañ ca||<br />
					attha-gamañ ca,||<br />
					vedanāya samudayañ ca||<br />
					attha-gamañ ca,||<br />
					saññāya samudayañ ca||<br />
					attha-gamañ ca,||<br />
					saṇkhārānaṃ samudayañ||<br />
					ca attha-gamañ ca,||<br />
					viññāṇassa samudayañ ca||<br />
					attha-gamañ ca.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Ko ca bhikkhave, rūpassa samudayo,||<br />
					ko vedanāya samudayo,||<br />
					ko saññāya samudayo,||<br />
					ko saṇkhārānaṃ samudayo,||<br />
					ko viññāṇassa samudayo?|| ||</p>

					<p class="f4">Idha, bhikkhave, bhikkhu abhinandati abhivadati ajjhosāya tiṭṭhati.|| ||</p>

					<p class="f4">Kiñ ca abhinandati abhivadati ajjhosāya tiṭṭhati,||<br />
					rūpaṃ abhinandati abhivadati ajjhosāya tiṭṭhati,||<br />
					tassa rūpaṃ abhinandato abhivadato ajjhosāya tiṭṭhato uppajjati nandi.|| ||</p>

					<p class="f4">Yā rūpe nandi tad'upādānaṃ.|| ||</p>

					<p class="f4">Tassupādāna-p-paccayā bhavo,||<br />
					bhava-paccayā jāti jāti-paccayā jarā-maraṇaṃ soka-parideva-dukkha-domanass'upāyāsā sambhavanti.|| ||</p>

					<p class="f4">Evam etassa kevalassa Dukkha-k-khandhassa samudayo hoti.|| ||</p>

					<p class="ctr c">&#9632;</p>

					<p class="f4">Vedanaṃ abhinandati abhivadati ajjhosāya tiṭṭhati,||<br />
					tassa vedanaṃ abhinandato abhivadato ajjhosāya tiṭṭhato uppajjati nandi.|| ||</p>

					<p class="f4">Yā vedanāya nandi tad'upādānaṃ.|| ||</p>

					<p class="f4">Tassupādāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaṃ
					Sokaparideva-dukkhadomanass-upāyāsā sambhavanti.|| ||</p>

					<p class="f4">Evam etassakevalassa dukkha-k-khandhassa samudayo hoti.|| ||</p>

					<p class="ctr c">&#9632;</p>

					<p class="f4">Saññaṃ abhinandati abhivadati ajjhosāya tiṭṭhati.|| ||</p>

					<p class="f4">Tassa saññaṃ abhinandato
					Abhivadato ajjhosāya tiṭṭhato uppajjati nandi.|| ||</p>

					<p class="f4">Yā saññāya nandi tad'upādānaṃ,||<br />
					tassupādāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaṃ soka-parideva-dukkha-domanass'upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="ctr c">&#9632;</p>

					<p class="f4">Saṇkhāre abhinandati abhivadati ajjhosāya tiṭṭhati tassa saṇkhāre abhinandato abhivadato ajjhosāya tiṭṭhato uppajjati nandi.|| ||</p>

					<p class="f4">Yā saṇkhāre nandi tad'upādānaṃ.|| ||</p>

					<p class="f4">Tassupādāna-paccayā bhavo,||<br />
					bhava-paccayā jāti,||<br />
					jāti-paccayā
					Jarāmaraṇaṃ soka-parideva-dukkha-domanass'upāyāsā
					Sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="ctr c">&#9632;</p>

					<p class="f4">Viññāṇaṃ abhinandati abhivadati ajjhosāya tiṭṭhati.|| ||</p>

					<p class="f4">Tassa viññāṇaṃ abhinandato abhivadato ajjhosāya tiṭṭhato uppajjati nandi,||<br />
					yā viññāṇe nandi tad'upādānaṃ.|| ||</p>

					<p class="f4">Tassupādāna-paccayā bhavo,||<br />
					bhava-paccayā jāti,||<br />
					jāti-paccayā jarā-maraṇaṃ soka-parideva-dukkha-domanass'upāyāsā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">Ayaṃ bhikkhave, rūpassa samudayo,||<br />
					ayaṃ vedanāya samudayo,||<br />
					ayaṃ saññāya samudayo,||<br />
					ayaṃ saṇkhārānaṃ samudayo,||<br />
					ayaṃ viññāṇassa samudayo.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">Koca bhikkhave, rūpassa attha-gamo,||<br />
					ko vedanāya attha-gamo,||<br />
					ko saññāya attha-gamo,||<br />
					ko saṇkhārānaṃ attha-gamo,||<br />
					ko viññāṇassa attha-gamo?|| ||</p>

					<p class="f4">Idha, bhikkhave, bhikkhu n'ābhinandati n'ābhivadati nājjhosāya tiṭṭhati.|| ||</p>

					<p class="f4">Kiñ ca n'ābhinandati n'ābhivadati nājjhosāya tiṭṭhati?|| ||</p>

					<p class="f4">Rūpaṃ n'ābhinandati n'ābhivadati nājjhosāya tiṭṭhati,||<br />
					tassa rūpaṃ anabhinandato anabhivadato anajjhosāya tiṭṭhato yā rūpe nandi,||<br />
					sā nirujjhati.|| ||</p>

					<p class="f4">Tassa nandinirodhā upādāna-nirodho,||<br />
					upādāna-nirodhā bhava-nirodho,||<br />
					bhava-nirodhā jāti-nirodho,||<br />
					jāti-nirodhā jarā-maraṇaṃ
					Sokaparideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="ctr c">&#9632;</p>

					<p class="f4">Vedanaṃ n'ābhinandati n'ābhivadati nājjhosāya tiṭṭhati.|| ||</p>

					<p class="f4">Tassa vedanaṃ anabhinandato anabhivadato anajjhosāya tiṭṭhato yā vedanāya nandi sā nirujjhati.|| ||</p>

					<p class="f4">Tassa nandinirodhā upādāna-nirodho,||<br />
					upādāna-nirodhā bhava-nirodho,||<br />
					bhava-nirodhā jāti-nirodho,||<br />
					jāti-nirodhā jarā-maraṇaṃ soka-parideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="ctr c">&#9632;</p>

					<p class="f4">Saññaṃ n'ābhinandati n'ābhivadati nājjhosāya tiṭṭhati.|| ||</p>

					<p class="f4">Tassa saññaṃ anabhinandato anabhivadato anajjhosāya tiṭṭhato yā saññāya nandi,||<br />
					sā nirujjhati.|| ||</p>

					<p class="f4">Tassa nandinirodhā upādāna-nirodho.|| ||</p>

					<p class="f4">Upādāna-nirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-maraṇaṃ soka-parideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="ctr c">&#9632;</p>

					<p class="f4">Saṇkhāre n'ābhinandati n'ābhivadati nājjhosāya tiṭṭhati.|| ||</p>

					<p class="f4">Tassa saṇkhāre anabhinandato anabhivadato anajjhosāya tiṭṭhato yā saṇkhāresu nandi sā nirujjhati.|| ||</p>

					<p class="f4">Tassa nandinirodhā upādāna-nirodho,||<br />
					upādānirodhā bhava-nirodho.|| ||</p>

					<p class="f4">Bhava-nirodhā jāti-nirodho,||<br />
					jāti-nirodhā jarā-maraṇaṃ soka-parideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassanirodho hoti.|| ||</p>

					<p class="ctr c">&#9632;</p>

					<p class="f4">Viññāṇaṃ n'ābhinandati n'ābhivadati nājjhosāya tiṭṭhati.|| ||</p>

					<p class="f4">Tassa viññāṇaṃ anabhinandato anabhivadato anajjhosāya tiṭṭhato yā viññāṇe nandi sā nirujjhati.|| ||</p>

					<p class="f4">Tassa nandinirodhā upādāna-nirodho.|| ||</p>

					<p class="f4">Upādānirodhā bhava-nirodho.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Jāti-nirodhā jarā-maraṇaṃ soka-parideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="f4">Ayaṃ bhikkhave, rūpassa attha-gamo,||<br />
					ayaṃ vedanāya attha-gamo,||<br />
					ayaṃ saññāya attha-gamo,||<br />
					ayaṃ saṇkhārānaṃ attha-gamo,||<br />
					ayaṃ viññāṇassa attha-gamo" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>