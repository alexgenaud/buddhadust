<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.81. Describing a method for quickly eliminating the corrupting influences of lust, existing and blindness, the Buddha shows how holding any sort of opinion or view that the self is, or has, or has within or is within shape, sense-experience, perception, own-making, or consciousness, or even having doubt about such is own-making, and that which is own-made, is inconstant, and that which is inconstant is painful and that by getting rid of such opinions and doubts, one quickly gets rid of the corrupting influences." />
<title>SN 3 22 81: Pārileyyaka Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					8. Khajjaniya Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p81">Sutta 81</a></h4>

					<h1>Pārileyyaka Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg94"><span class="f2 g"><b>[94]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.081.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.081.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.081.bodh.wp.htm#p1">bodh</a>][<a href="../../../../dhamma-vinaya/bd/sn/03_kv/sn03.22.081.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Kosambīyaṃ viharati||<br />
					Ghositārāme.|| ||</p>

					<p class="f4">Atha kho Bhagavā||<br />
					pubbaṇha-samayaṃ nivāsetvā,||<br />
					patta-cīvaraṃ ādāya||<br />
					Kosambīyaṃ piṇḍāya pāvisi.|| ||</p>

					<p class="f4">Kosambīyaṃ piṇḍāya caritvā||<br />
					pacchā-bhattaṃ piṇḍa-pāta-paṭikkanto||<br />
					sāmaṃ <a id="pg95"><span class="f2 g"><b>[95]</b></span></a> senāsaṃ saṃsāmetvā||<br />
					patta-cīvaraṃ ādāya||<br />
					anāmantetvā upaṭṭhāke||<br />
					anapaloketvā bhikkhu-saṇghaṃ||<br />
					eko adutiyo cārikaṃ pakkāmi.|| ||</p>

					<p class="f4">Atha kho aññataro bhikkhu||<br />
					acira-pakkantassa Bhagavato||<br />
					yen'āyasmā Ānando ten'upasaṇkami.|| ||</p>

					<p class="f4">Upasaṇkamitvā||<br />
					āyasmantaṃ Ānandaṃ etad avoca:|| ||</p>

					<p class="f4">"Ehā'vuso Ānanda, Bhagavā||<br />
					sāmaṃ sen'āsanaṃ saṃsāmetvā||<br />
					patta-cīvaram ādāya||<br />
					anāmantetvā upaṭṭhāke||<br />
					anapaloketvā bhikkhu-saṇghaṃ||<br />
					eko adutiyo cārikaṃ pakkanto" ti.|| ||</p>

					<p class="f4">"Yasmiṃ āvuso samaye Bhagavā||<br />
					sāmaṃ sen'āsanaṃ saṃsāmetvā||<br />
					patta-cīvaraṃ ādāya||<br />
					anāmantetvā upaṭṭhāke||<br />
					anapaloketvā bhikkhu-saṇghaṃ||<br />
					eko adutiyo cārikaṃ pakkamati||<br />
					eko va Bhagavā tasmiṃ samaye viharitukāmo hoti.|| ||</p>

					<p class="f4">Na Bhagavā tasmiṃ samaye||<br />
					kenaci anubandhitabbo hotī" ti.|| ||</p>

					<p class="f4">Atha kho Bhagavā||<br />
					anupubbena cārikaṃ||<br />
					caramāno yena Pārileyyakaṃ tad avasari.|| ||</p>

					<p class="f4">Tatra sudaṃ Bhagavā||<br />
					Pārileyyake viharati bhadda-sāla-mūle.|| ||</p>

					<p class="f4">Atha kho sambahulā bhikkhu||<br />
					yen'āyasmā Ānando ten'upasaṇkamiṃsu.|| ||</p>

					<p class="f4">Upasaṃkamitvā āyasmatā Ānandena||<br />
					saddhiṃ sammodiṃsu.|| ||</p>

					<p class="f4">Sammodanīyaṃ kathaṃ sārāṇiyaṃ vīti-sāretvā||<br />
					eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho||<br />
					te bhikkhū āyasmantaṃ Ānandaṃ||<br />
					etad avocuṃ:|| ||</p>

					<p class="f4">"Cira-s-sutā kho no āvuso Ānanda||<br />
					Bhagavato sammukhā dhammīkathā||<br />
					icchāma mayaṃ āvuso Ānanda,||<br />
					Bhagavato sammukhā dhammiṃ kathaṃ sotun" ti.|| ||</p>

					<p class="f4">Atha kho āyasmā Ānando||<br />
					tehi bhikkhūhi||<br />
					saddhiṃ yena Pārileyyakaṃ||<br />
					bhaddasālamūlaṃ||<br />
					yena Bhagavā ten'upasaṇkami.|| ||</p>

					<p class="f4">Upasaṃkamitvā Bhagavantaṃ abhivādetvā||<br />
					eka-m-antaṃ nisīdi.|| ||</p>

					<p class="f4">Eka-m-antaṃ nisinne kho||<br />
					te bhikkhū Bhagavā dhammiyā kathāya||<br />
					sandassesi||<br />
					samādapesi||<br />
					samuttejasi||<br />
					sampahaṃsesi.|| ||</p>

					<p class="f4"><a id="pg96"><span class="f2 g"><b>[96]</b></span></a> Tena kho pana samayena aññatarassa bhikkhuno evaṃ cetaso parivitakko udapādi:|| ||</p>

					<p class="f4">"Kathaṃ nu kho jānato||<br />
					kathaṃ passato||<br />
					anantarā āsavānaṃ khayo hotī" ti?|| ||</p>

					<p class="f4">Atha kho Bhagavā tassa bhikkhuno cetasā ceto-parivitakkam-aññāya bhikkhū āmantesi:|| ||</p>

					<p class="f4">"Vicayaso desito bhikkhave, mayā dhammo:|| ||</p>

					<p class="f4">Vicayaso desitā cattāro sati-paṭṭhānā.|| ||</p>

					<p class="f4">Vicayaso desitā cattāro samma-p-padhānā.|| ||</p>

					<p class="f4">Vicayaso desitā cattāro iddhi-pādā.|| ||</p>

					<p class="f4">Vicayaso desitāni pañc'indriyāni.|| ||</p>

					<p class="f4">Vicayaso desitāni pañca-balāni.|| ||</p>

					<p class="f4">Vīcayaso desitā satta-bojjh'aṇgā.|| ||</p>

					<p class="f4">Vicayaso desito Ariyo Aṭṭhaṇgiko Maggo.|| ||</p>

					<p class="f4">Evaṃ vicayaso kho desito bhikkhave, mayā dhammo.|| ||</p>

					<p class="f4">Evaṃ vicayaso desite kho bhikkhave, mayā dhamme||<br />
					atha ca panidh'ekaccassa bhikkhuno evaṃ cetaso parivitakko udapādi:|| ||</p>

					<p class="f4">'Kathaṃ nu kho jānato||<br />
					kathaṃ passato||<br />
					anantarā āsavānaṃ khayo hotī' ti?|| ||</p>

					<p class="f4">Kathaṃ ca bhikkhave, jānato||<br />
					kathaṃ passato||<br />
					anantarā āsavānaṃ khayo hoti?|| ||</p>

					<p class="f4">Idha bhikkhave, a-s-sutavā puthujjano||<br />
					ariyānaṃ adassāvī||<br />
					ariya-Dhammassa akovido||<br />
					ariya-Dhamme avinīto||<br />
					sappurisānaṃ adassāvī||<br />
					sappurisa-Dhammassa akovido||<br />
					sappurisa-Dhamme avinīto,||<br />
					rūpaṃ attato samanupassati||<br />
					yā kho pana sā bhikkhave, samanupassanā saṇkhāro so.|| ||</p>

					<p class="f4">So pana saṇkhāro,||<br />
					kiṃ nidāno,||<br />
					kiṃ samudayo,||<br />
					kiñ jātiko,||<br />
					kim pabhavoti?|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4"><a id="pg97"><span class="f2 g"><b>[97]</b></span></a> Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati||<br />
					api ca kho rūpavantaṃ attāṇaṃ samanupassati.|| ||</p>

					<p class="f4">Yā kho pana sā bhikkhave,||<br />
					samanupassanā saṇkhāro so.|| ||</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati,||<br />
					na rūpavantaṃ attāṇaṃ samanupassati||<br />
					api ca kho attani rūpaṃ samanupassati.|| ||</p>

					<p class="f4">Yā kho pana sā bhikkhave,||<br />
					samanupassanā saṇkhāro so.|| ||</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi <a id="pg98"><span class="f2 g"><b>[98]</b></span></a> taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati,||<br />
					na rūpavantaṃ attāṇaṃ samanupassati,||<br />
					na attani rūpaṃ samanupassati||<br />
					api ca kho rūpasmiṃ attāṇaṃ samanupassati.|| ||</p>

					<p class="f4">Yā kho pana sā bhikkhave,||<br />
					samanupassanā saṇkhāro so.|| ||</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati||<br />
					na rūpavantaṃ attāṇaṃ samanupassati||<br />
					na attani rūpaṃ samanupassati||<br />
					na rūpasmiṃ attāṇaṃ samanupassati||<br />
					api ca kho <a id="pg99"><span class="f2 g"><b>[99]</b></span></a> vedanaṃ attato samanupassati||<br />
					api ca kho vedanā-vantaṃ attāṇaṃ samanupassati||<br />
					api ca kho attani vedanaṃ samanupassati||<br />
					api ca kho vedanāya attāṇaṃ samanupassati.|| ||</p>

					<p class="f4">Api ca kho saññaṃ attato samanupassati||<br />
					api ca kho saññā-vantaṃ attāṇaṃ samanupassati||<br />
					api ca kho attani saññaṃ samanupassati||<br />
					api ca kho saññāya attāṇaṃ samanupassati.|| ||</p>

					<p class="f4">Api ca kho saṇkhāre attato samanupassati||<br />
					api ca saṇkhāra-vantaṃ attāṇaṃ samanupassati||<br />
					api ca kho attani saṇkhāre samanupassati||<br />
					na saṇkhāresu attāṇaṃ samanupassati</p>

					<p class="f4">Api ca kho viññāṇaṃ attato samanupassati||<br />
					api ca kho viññāṇa-vantaṃ attāṇaṃ samanupassati||<br />
					api ca kho attani viññāṇaṃ samanupassati||<br />
					api ca kho viññāṇasmiṃ attāṇaṃ samanupassati.|| ||</p>

					<p class="f4">Yā kho pana sā bhikkhave samanupassanā, saṇkhāro so.</p>

					<p class="f4">So pana saṇkhāro kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati||<br />
					na rūpavantaṃ attāṇaṃ samanupassati||<br />
					na attani rūpaṃ samanupassati||<br />
					na rūpasmiṃ attāṇaṃ samanupassati.|| ||</p>

					<p class="f4">Na vedanaṃ attato samanupassati||<br />
					na vedanā-vantaṃ attāṇaṃ samanupassati||<br />
					na attani vedanaṃ samanupassati||<br />
					na vedanāya attāṇaṃ samanupassati.|| ||</p>

					<p class="f4">Na saññaṃ attato samanupassati||<br />
					na saññā-vantaṃ attāṇaṃ samanupassati||<br />
					na attani saññaṃ samanupassati||<br />
					na saññāya attāṇaṃ samanupassa ti.|| ||</p>

					<p class="f4">Na saṇkhāre attato samanupassati||<br />
					na saṇkhāra-vantaṃ attāṇaṃ samanupassati||<br />
					na attani saṇkhāre samanupassati||<br />
					na saṇkhāresu attāṇaṃ samanupassati.|| ||</p>

					<p class="f4">Na viññāṇaṃ attato samanupassati||<br />
					na viññāṇa-vantaṃ attāṇaṃ samanupassati||<br />
					na attani viññāṇaṃ samanupassati||<br />
					na viññāṇasmiṃ attāṇaṃ samanupassati.|| ||</p>

					<p class="f4">Api ca kho evaṃ diṭṭhi hoti:|| ||</p>

					<p class="f4">"So attā 
					so loko 
					so pecca bhavissāmi 
					nicco dhuvo 
					sassato avipariṇāma-dhammo" ti.|| ||</p>

					<p class="f4">Yā kho pana sā bhikkhave,||<br />
					sassatadiṭṭhi saṇkhāro so.</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati||<br />
					na rūpavantaṃ attāṇaṃ samanupassati||<br />
					na attani rūpaṃ samanupassati||<br />
					na rūpasmiṃ attāṇaṃ samanupassati.|| ||</p>

					<p class="f4">Na vedanaṃ attato samanupassati||<br />
					na vedanaṃ attato samanupassati vedanā-vantaṃ attāṇaṃ samanupassati||<br />
					na attani vedanaṃ samanupassati||<br />
					na vedanāya attāṇaṃ samanupassatī.|| ||</p>

					<p class="f4">Na saññaṃ attato samanupassati||<br />
					na saññā-vantaṃ attāṇaṃ samanupassati||<br />
					na attani saññaṃ samanupassati||<br />
					na saññāya attāṇaṃ samanupassati.|| ||</p>

					<p class="f4">Na saṇkhāre attato samanupassati||<br />
					na saṇkhāra-vantaṃ attāṇaṃ samanupassati||<br />
					na attani saṇkhāre samanupassati||<br />
					na saṇkhāresu attāṇaṃ samanupassati.|| ||</p>

					<p class="f4">Na viññāṇaṃ attato samanupassati||<br />
					na viññāṇa-vantaṃ attāṇaṃ samanupassati||<br />
					na attani viññāṇaṃ samanupassati||<br />
					na viññāṇasmiṃ attāṇaṃ samanupassati.|| ||</p>

					<p class="f4">Nā pi evaṃ diṭṭhi hoti:|| ||</p>

					<p class="f4">'So attā so loko so pecca bhavissāmi nicco dhuvo sassato avipariṇāma-dhammo' ti.|| ||</p>

					<p class="f4">Api ca kho evaṃ diṭṭhi hoti:|| ||</p>

							<p class="f4 in2">'No c'assaṃ no ca me siyā||<br />
							na bhavissāmi' na me bhavissati' ti.|| ||</p>

					<p class="f4">Yā kho pana sā bhikkhave, ucchedadiṭṭhi saṇkhāro so.|| ||</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hoti.|| ||</p>

					<p class="ctr c">&#9632;</p>

					<p class="f4">Na heva kho rūpaṃ attato samanupassati||<br />
					na rūpavantaṃ attāṇaṃ samanupassati||<br />
					na attani rūpaṃ samanupassati||<br />
					na rūpasmiṃ attāṇaṃ samanupassati.|| ||</p>

					<p class="f4">Na vedanaṃ attato samanupassati||<br />
					na vedanā-vantaṃ attāṇaṃ samanupassti||<br />
					na attani vedanaṃ samanupassati||<br />
					na vedanāya attāṇaṃ samanupassati.|| ||</p>

					<p class="f4">Na saññaṃ attato samanupassati||<br />
					na saññā-vantaṃ attāṇaṃ samanupassati||<br />
					na attani saññaṃ samanupassati||<br />
					na saññāya attāṇaṃ samanupassati.|| ||</p>

					<p class="f4">Na saṇkhāre samanupassati||<br />
					na saṇkhāra-vantaṃ attāṇaṃ samanupassati||<br />
					na attani saṇkhāre samanupassati||<br />
					na saṇkhāresu attāṇaṃ samanupassati.|| ||</p>

					<p class="f4">Na viññāṇaṃ attato samanupassati||<br />
					na viññāṇa-vantaṃ attāṇaṃ samanupassati||<br />
					na attani viññāṇaṃ samanupassati||<br />
					na viññāṇasmiṃ attāṇaṃ samanupassati.|| ||</p>

					<p class="f4">Nā'pi evaṃ diṭṭhi hoti:|| ||</p>

					<p class="f4">'So attā so loko so pecca bhavissāmi nicco dhuvo sassato avipariṇāma-dhammo' ti.|| ||</p>

					<p class="f4">Nā pi evaṃ diṭṭhi hoti:|| ||</p>

							<p class="f4 in2">'No c'assaṃ no ca me siyā||<br />
							na bhavissāmi- na me bhavissatī' ti.|| ||</p>

					<p class="f4">Api ca kho|| ||</p>

					<p class="f4">'Kaṇkhī hoti vecikicchī aniṭṭhaṇ-gato Sad'Dhamme.'|| ||</p>

					<p class="f4">Yā kho pana sā bhikkhave,||<br />
					kaṃkhitā vecikicchitā aniṭṭhaṇ-gatatā Sad'Dhamme,||<br />
					saṇkhāro so.|| ||</p>

					<p class="f4">So pana saṇkhāro||<br />
					kiṃ nidāno||<br />
					kiṃ samudayo||<br />
					kiñ jātiko||<br />
					kim pabhavoti|| ||</p>

					<p class="f4">Avijjā-samphassajena bhikkhave,||<br />
					vedayitena phuṭṭhassa a-s-sutavato puthu-j-janassa uppannā taṇhā||<br />
					tatojo so saṇkhāro.|| ||</p>

					<p class="f4">Iti kho bhikkhave,||<br />
					so pi kho saṇkhāro anicco saṇkhato paṭicca-samuppanno,||<br />
					sā pi taṇhā aniccā saṇkhatā paṭicca-samuppannā,||<br />
					sā pi vedanā aniccā saṇkhatā paṭicca-samuppannā||<br />
					so pi phasso anicco saṇkhato paṭicca-samuppanno||<br />
					sā pi avijjā aniccā saṇkhatā paṭicca-samuppannā.|| ||</p>

					<p class="f4">Evam pi kho bhikkhave, jānato||<br />
					evaṃ passato anantarā āsavānaṃ khayo hotī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
