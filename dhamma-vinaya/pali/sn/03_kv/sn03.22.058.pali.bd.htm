<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.58. The Buddha Explains the difference between a Buddha and an Arahant." />
<title>SN 3 22 58: Sambuddha Suttam</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya:<br />
					III. Khandha Vagga:<br />
					22: Khandha Saɱyutta<br />
					2.1. Upāya Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p58">Sutta 58</a></h4>

					<h1>Sambuddha Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg65"><span class="f2 g"><b>[65]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.058.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.058.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.058.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkh Bhagavato paccassosuɱ|| ||</p>

					<p class="f4">Bhagavā etad avoca:|| ||</p>

					<p class="f4">"Tathāgato bhikkhave, arahaɱ Sammā-Sam-Buddho rūpassa nibbidā virāgā nirodhā anupādā vimutto 'Sammā-Sam-Buddhā'ti vuccati,||<br />
					bhikkhūpi bhikkhave,||<br />
					paññā-vimutto rūpassa nibbidā virāgā nirodhā anupādā vimutto 'paññā-vimutto'ti vuccati.|| ||</p>

					<p class="f4">Tathāgato bhikkhave,||<br />
					arahaɱ Sammā-Sam-Buddho vedanāya nibbidā virāgā nirodhā anupādā vimutto 'Sammā-Sam-Buddhā'ti vuccati,||<br />
					bhikkhūpi bhikkhave,||<br />
					paññā-vimutto vedanāya nibbidā virāgā nirodhā anupādā vimutto 'paññā-vimutto'ti vuccati.|| ||</p>

					<p class="f4">Tathāgato bhikkhave,||<br />
					arahaɱ Sammā-Sam-Buddho saññāya nibbidā virāgā nirodhā anupādā vimutto 'Sammā-Sam-Buddhā'ti vuccati,||<br />
					bhikkhūpi bhikkhave,||<br />
					paññā-vimutto saññāya nibbidā virāgā <a id="pg66"><span class="f2 g"><b>[66]</b></span></a> nirodhā anupādā vimutto 'paññā-vimutto'ti vuccati.|| ||</p>

					<p class="f4">Tathāgato bhikkhave,||<br />
					arahaɱ Sammā-Sam-Buddho sankhārānaɱ nibbidā virāgā nirodhā anupādā vimutto 'Sammā-Sam-Buddhā'ti vuccati,||<br />
					bhikkhūpi bhikkhave,||<br />
					paññā-vimutto sankhārānaɱ nibbidā virāgā nirodhā anupādā vimutto 'paññā-vimutto'ti vuccati.|| ||</p>

					<p class="f4">Tathāgato bhikkhave,||<br />
					arahaɱ Sammā-Sam-Buddho viññāṇassa nibbidā virāgā nirodhā anupādā vimutto 'Sammā-Sam-Buddhā'ti vuccati,||<br />
					bhikkhūpi bhikkhave,||<br />
					paññā-vimutto viññāṇassa nibbidā virāgā nirodhā anupādā vimutto 'paññā-vimutto'ti vuccati.|| ||</p>

					<p class="f4">Tatra, bhikkhave,||<br />
					ko viseso ko adhippāyo kiɱ nānā-karaṇaɱ Tathāgatassa arahato Sammā-Sam-Buddhassa paññā-vimuttena bhikkhunāti?|| ||</p>

					<p class="f4">Bhagavaɱ-mūlakā no bhantena,||<br />
					dhammā Bhagavaɱ-nettikā Bhagavaɱpaṭi saraṇā,||<br />
					sādhu vata bhante,||<br />
					Bhagavantaɱ yeva paṭibhātu etassa bhāsitassa attho,||<br />
					Bhagavato sutvā bhikkhū dhāressantī ti.|| ||</p>

					<p class="f4">Tena hi bhikkhave, suṇātha,||<br />
					sādhukaɱ manasi karotha, bhāsissāmīti.|| ||</p>

					<p class="f4">Evaɱ bhante'ti kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Tathāgato bhikkhave,||<br />
					arahaɱ Sammā-Sam-Buddho anuppannassa Maggassa uppādetā.|| ||</p>

					<p class="f4">Asañjātassa Maggassa sañjanetā.|| ||</p>

					<p class="f4">Anakkhātassa Maggassa akkhātā.|| ||</p>

					<p class="f4">Maggaññu Maggavidu Maggakovido,||<br />
					maggānugā ca bhikkhave,||<br />
					etarahi sāvakā viharanti,||<br />
					pacchā samannāgatā.|| ||</p>

					<p class="f4">Ayaɱ kho bhikkhave,||<br />
					viseso ayaɱ adhippāyo,||<br />
					idaɱ nānā-karaṇaɱ Tathāgatassa arahato Sammā-Sam-Buddhassa paññā-vimuttena bhikkhunāti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>