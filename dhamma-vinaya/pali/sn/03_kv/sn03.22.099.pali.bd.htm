<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.99. The Buddha likens the way the commoner runs around after shape, sense-experience, perception, own-making and consciousness to the way a dog tied to a post runs round and round the post and never gets free of the post." />
<title>SN 3 22 99: Paṭhama Gaddūla or Baddhūla Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					10. Puppha Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p99">Sutta 99</a></h4>

					<h1>Paṭhama Gaddūla or Baddhūla Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg149"><span class="f2 g"><b>[149]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.099.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.099.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.099.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkh Bhagavato paccassosuɱ|| ||</p>

					<p class="f4">Bhagavā etad avoca:|| ||</p>

					<p class="f4">3. "Anamat'aggoyaɱ bhikkhave saɱsāro.|| ||</p>

					<p class="f4">Pubbākoṭi na paññāyati avijjā-nīvaraṇānaɱ sattānaɱ taṇhā-saŋyojanānaɱ sandhāvataɱ saɱsarataɱ.|| ||</p>

					<p class="f4">4. Hoti kho so bhikkhave,||<br />
					samayo yaɱ mahā-samuddo ussussati visussati||<br />
					na bhavani,||<br />
					na tvevāhaɱ bhikkhave,||<br />
					avijjā-nīvaraṇānaɱ sattānaɱ taṇhā-saŋyojanānaɱ sandhāvataɱ saɱsarataɱ dukkhassa antakiriyaɱ vadāmi.|| ||</p>

					<p class="f4">5. Hoti kho so bhikkhave,||<br />
					samayo yaɱ sinerupabba-tarājā uḍḍayhati vinassati||<br />
					na bhavani,||<br />
					na tvevāhaɱ bhikkhave,||<br />
					<a id="pg150"><span class="f2 g"><b>[150]</b></span></a> avijjā-nīvaraṇānaɱ sattānaɱ taṇhā-saŋyojanānaɱ sandhāvitaɱ saɱsarataɱ dukkhassa antakiriyaɱ vadāmi.|| ||</p>

					<p class="f4">6. Hoti kho so bhikkhave,||<br />
					samayo yaɱ mahā-paṭhavi uḍḍayhati vinassati||<br />
					na bhavani,||<br />
					na tvevāhaɱ bhikkhave,||<br />
					avijjā-nīvaraṇānaɱ sattānaɱ taṇhā-saŋyojanānaɱ sandhāvataɱ saɱsarataɱ dukkhassa antakiriyaɱ vadāmi.|| ||</p>

					<p class="f4">7. Seyyathā pi, bhikkhave,||<br />
					sā gaddula-baddho daḷhe khīle vā||<br />
					thambhe vā upani-baddho||<br />
					tam eva khīlaɱ vā thambhaɱ vā anuparidhāvati,||<br />
					anuparivattati||<br />
					evam eva kho, bhikkhave,||<br />
					a-s-sutavā puthujjano||<br />
					ariyānaɱ adassāvī||<br />
					ariya-Dhammassa||<br />
					akovido ariya-Dhamme avinīto,||<br />
					sappurisānaɱ adassāvī||<br />
					sappurisa-Dhammassa||<br />
					akovido sappurisa-Dhamme avinīto||<br />
					rūpaɱ attato samanupassati||<br />
					rūpa-vantaɱ vā attānaɱ,||<br />
					attani vā rūpaɱ,||<br />
					rūpassamiɱ vā attānaɱ;|| ||</p>

					<p class="f4">vedanaɱ attato samanupassati||<br />
					vedanā-vantaɱ vā attānaɱ,||<br />
					attani vā vedanā,||<br />
					vedanāssamiɱ vā attānaɱ;|| ||</p>

					<p class="f4">saññaɱ attato samanupassati||<br />
					saññā-vantaɱ vā attānaɱ,||<br />
					attani vā saññaɱ,||<br />
					saññasmiɱ vā attānaɱ;|| ||</p>

					<p class="f4">sankhāre attato samanupassati||<br />
					sankhārāvantaɱ vā attānaɱ,||<br />
					attani vā sankhāraɱ,||<br />
					sankhārasmiɱ vā attānaɱ;|| ||</p>

					<p class="f4">viññāṇaɱ attato samanupassati||<br />
					viññāṇa-vantaɱ vā attānaɱ,||<br />
					attani vāviññāṇaɱ,||<br />
					viññāṇasmiɱ vā attānaɱ.|| ||</p>

					<p class="f4">So rūpaññeva anuparidhāvaɱ anuparivattaɱ.|| ||</p>

					<p class="f4">So vedaññeva anuparidhāvaɱ anuparivattaɱ.|| ||</p>

					<p class="f4">So saññāɱ yeva anuparidhāvaɱ anuparivattaɱ.|| ||</p>

					<p class="f4">So sankhāre yeva anuparidhāvaɱ anuparivattaɱ.|| ||</p>

					<p class="f4">So viññāṇaññeva anuparidhāvaɱ anuparivattaɱ.|| ||</p>

					<p class="f4">So rūpaɱ anuparidhāvaɱ anuparivattaɱ,||<br />
					vedanaɱ anuparidhāvaɱ anuparivattaɱ,||<br />
					saññaɱ anuparidhāvaɱ anuparivattaɱ,||<br />
					sankhāre anuparidhāvaɱ anuparivattaɱ,||<br />
					viññāṇam anuparidhāvaɱ anuparivattaɱ,||<br />
					na parimuccati rūpamhā,||<br />
					na parimuccati vedanāya,||<br />
					na parimuccati saññāya,||<br />
					na parimuccati sankhārehi,||<br />
					na pirimuccati viññāṇamhā,||<br />
					na parimuccati jātiyā,||<br />
					jarā maraṇena,||<br />
					sokehi paridevehi dukkhehi domanassehi upāyāsehi,||<br />
					na parimuccati dukkhasmāti vadāmi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">9. Sutavā ca kho bhikkhave,||<br />
					ariya-sāvako||<br />
					ariyānaɱ dsasāvi||<br />
					ariya-Dhammassa kovido||<br />
					ariya-Dhamme suvinīko||<br />
					sappurisānaɱ dassāvī||<br />
					sappurisa-Dhammassa kovido||<br />
					sappurisa-Dhamme suvinīto||<br />
					na rūpaɱ attato samanupassati,||<br />
					na rūpa-vantaɱ vā attānaɱ,||<br />
					na attani vā rūpaɱ,||<br />
					na rūpasmiɱ vā attānaɱ;|| ||</p>

					<p class="f4">na vedanā attato samanupassati,||<br />
					na vedanā vantaɱ vā attānaɱ,||<br />
					na attani vā vedanaɱ,||<br />
					na vedanasmiɱ vā attānaɱ;|| ||</p>

					<p class="f4">na saññaɱ attato samanupassati,||<br />
					na saññā vantaɱ vā attānaɱ,||<br />
					na attani vā sañña,||<br />
					na saññasmiɱ vā attānaɱ;|| ||</p>

					<p class="f4">na sankhāre attato samanupassati,||<br />
					na sankhāra vantaɱ vā attānaɱ,||<br />
					na attani vā sankhāraɱ,||<br />
					na sankhārasmiɱ vā attānaɱ;|| ||</p>

					<p class="f4">na viññāṇaɱ attato samanupassati,||<br />
					na viññāṇa vantaɱ vā attānaɱ,||<br />
					na attani vā viññāṇaɱ,||<br />
					na viññāṇasmiɱ vā attānaɱ.|| ||</p>

					<p class="f4">So rūpaɱ nānuparidhāvati nānuparivattati.|| ||</p>

					<p class="f4">So vedanaɱ nānuparidhāvati nānuparivattati.|| ||</p>

					<p class="f4">So saññaɱ nānuparidhāvati nānuparivattati.|| ||</p>

					<p class="f4">So sankhāre nānuparidhāvati nānuparivattati.|| ||</p>

					<p class="f4">So viññāṇaɱ nānuparidhāvati nānuparivattati.|| ||</p>

					<p class="f4">So rūpaɱ ananuparidhāvaɱ ananuparivattataɱ,||<br />
					vedanaɱ nānuparidhāvati nānuparivattati,||<br />
					saññaɱ nānuparidhāvati nānuparivattati,||<br />
					sankhāre nānuparidhāvati nānuparivattati,||<br />
					viññāṇaɱ nānuparidhāvati nānuparivattati||<br />
					parimuccati rūpamhā,||<br />
					parimuccati vedanāya,||<br />
					parimuccati saññāya,||<br />
					parimuccati sankhārehi,||<br />
					parimuccati viññāṇamhā,||<br />
					parimuccati jātiyā,||<br />
					jarāya maraṇena sokehi paridevehi dukkhehi domanassehi upāyāsehi;||<br />
					parimuccati dukkhasmā' ti vadāmi" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>

