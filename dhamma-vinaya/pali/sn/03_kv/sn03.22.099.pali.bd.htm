<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.99. The Buddha likens the way the commoner runs around after shape, sense-experience, perception, own-making and consciousness to the way a dog tied to a post runs round and round the post and never gets free of the post." />
<title>SN 3 22 99: Paṭhama Gaddūla or Baddhūla Suttaṃ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Saṃyutta Nikāya<br />
					3. Khandha Vagga<br />
					22. Khandha Saṃyutta<br />
					10. Puppha Vagga</i></h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p99">Sutta 99</a></h4>

					<h1>Paṭhama Gaddūla or Baddhūla Suttaṃ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg149"><span class="f2 g"><b>[149]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.099.wood.pts.htm#p1">pts</a>][<a href="../../../../dhamma-vinaya/ati/sn/03_kv/sn03.22.099.than.ati.htm#p1">than</a>][<a href="../../../../dhamma-vinaya/wp/sn/03_kv/sn03.22.099.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkh Bhagavato paccassosuṃ|| ||</p>

					<p class="f4">Bhagavā etad avoca:|| ||</p>

					<p class="f4">3. "Anamat'aggoyaṃ bhikkhave saṃsāro.|| ||</p>

					<p class="f4">Pubbākoṭi na paññāyati avijjā-nīvaraṇānaṃ sattāṇaṃ taṇhā-saṃyojanānaṃ sandhāvataṃ saṃsarataṃ.|| ||</p>

					<p class="f4">4. Hoti kho so bhikkhave,||<br />
					samayo yaṃ mahā-samuddo ussussati visussati||<br />
					na bhavani,||<br />
					na tvevāhaṃ bhikkhave,||<br />
					avijjā-nīvaraṇānaṃ sattāṇaṃ taṇhā-saṃyojanānaṃ sandhāvataṃ saṃsarataṃ dukkhassa antakiriyaṃ vadāmi.|| ||</p>

					<p class="f4">5. Hoti kho so bhikkhave,||<br />
					samayo yaṃ sinerupabba-tarājā uḍḍayhati vinassati||<br />
					na bhavani,||<br />
					na tvevāhaṃ bhikkhave,||<br />
					<a id="pg150"><span class="f2 g"><b>[150]</b></span></a> avijjā-nīvaraṇānaṃ sattāṇaṃ taṇhā-saṃyojanānaṃ sandhāvitaṃ saṃsarataṃ dukkhassa antakiriyaṃ vadāmi.|| ||</p>

					<p class="f4">6. Hoti kho so bhikkhave,||<br />
					samayo yaṃ mahā-paṭhavi uḍḍayhati vinassati||<br />
					na bhavani,||<br />
					na tvevāhaṃ bhikkhave,||<br />
					avijjā-nīvaraṇānaṃ sattāṇaṃ taṇhā-saṃyojanānaṃ sandhāvataṃ saṃsarataṃ dukkhassa antakiriyaṃ vadāmi.|| ||</p>

					<p class="f4">7. Seyyathā pi, bhikkhave,||<br />
					sā gaddula-baddho daḷhe khīle vā||<br />
					thambhe vā upani-baddho||<br />
					tam eva khīlaṃ vā thambhaṃ vā anuparidhāvati,||<br />
					anuparivattati||<br />
					evam eva kho, bhikkhave,||<br />
					a-s-sutavā puthujjano||<br />
					ariyānaṃ adassāvī||<br />
					ariya-Dhammassa||<br />
					akovido ariya-Dhamme avinīto,||<br />
					sappurisānaṃ adassāvī||<br />
					sappurisa-Dhammassa||<br />
					akovido sappurisa-Dhamme avinīto||<br />
					rūpaṃ attato samanupassati||<br />
					rūpavantaṃ vā attāṇaṃ,||<br />
					attani vā rūpaṃ,||<br />
					rūpassamiṃ vā attāṇaṃ;|| ||</p>

					<p class="f4">vedanaṃ attato samanupassati||<br />
					vedanā-vantaṃ vā attāṇaṃ,||<br />
					attani vā vedanā,||<br />
					vedanāssamiṃ vā attāṇaṃ;|| ||</p>

					<p class="f4">saññaṃ attato samanupassati||<br />
					saññā-vantaṃ vā attāṇaṃ,||<br />
					attani vā saññaṃ,||<br />
					saññasmiṃ vā attāṇaṃ;|| ||</p>

					<p class="f4">saṇkhāre attato samanupassati||<br />
					saṇkhārāvantaṃ vā attāṇaṃ,||<br />
					attani vā saṇkhāraṃ,||<br />
					saṇkhārasmiṃ vā attāṇaṃ;|| ||</p>

					<p class="f4">viññāṇaṃ attato samanupassati||<br />
					viññāṇa-vantaṃ vā attāṇaṃ,||<br />
					attani vāviññāṇaṃ,||<br />
					viññāṇasmiṃ vā attāṇaṃ.|| ||</p>

					<p class="f4">So rūpaññeva anuparidhāvaṃ anuparivattaṃ.|| ||</p>

					<p class="f4">So vedaññeva anuparidhāvaṃ anuparivattaṃ.|| ||</p>

					<p class="f4">So saññāṃ yeva anuparidhāvaṃ anuparivattaṃ.|| ||</p>

					<p class="f4">So saṇkhāre yeva anuparidhāvaṃ anuparivattaṃ.|| ||</p>

					<p class="f4">So viññāṇaññeva anuparidhāvaṃ anuparivattaṃ.|| ||</p>

					<p class="f4">So rūpaṃ anuparidhāvaṃ anuparivattaṃ,||<br />
					vedanaṃ anuparidhāvaṃ anuparivattaṃ,||<br />
					saññaṃ anuparidhāvaṃ anuparivattaṃ,||<br />
					saṇkhāre anuparidhāvaṃ anuparivattaṃ,||<br />
					viññāṇam anuparidhāvaṃ anuparivattaṃ,||<br />
					na parimuccati rūpamhā,||<br />
					na parimuccati vedanāya,||<br />
					na parimuccati saññāya,||<br />
					na parimuccati saṇkhārehi,||<br />
					na pirimuccati viññāṇamhā,||<br />
					na parimuccati jātiyā,||<br />
					jarā maraṇena,||<br />
					sokehi paridevehi dukkhehi domanassehi upāyāsehi,||<br />
					na parimuccati dukkhasmāti vadāmi.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">9. Sutavā ca kho bhikkhave,||<br />
					ariya-sāvako||<br />
					ariyānaṃ dsasāvi||<br />
					ariya-Dhammassa kovido||<br />
					ariya-Dhamme suvinīko||<br />
					sappurisānaṃ dassāvī||<br />
					sappurisa-Dhammassa kovido||<br />
					sappurisa-Dhamme suvinīto||<br />
					na rūpaṃ attato samanupassati,||<br />
					na rūpavantaṃ vā attāṇaṃ,||<br />
					na attani vā rūpaṃ,||<br />
					na rūpasmiṃ vā attāṇaṃ;|| ||</p>

					<p class="f4">na vedanā attato samanupassati,||<br />
					na vedanā vantaṃ vā attāṇaṃ,||<br />
					na attani vā vedanaṃ,||<br />
					na vedanasmiṃ vā attāṇaṃ;|| ||</p>

					<p class="f4">na saññaṃ attato samanupassati,||<br />
					na saññā vantaṃ vā attāṇaṃ,||<br />
					na attani vā sañña,||<br />
					na saññasmiṃ vā attāṇaṃ;|| ||</p>

					<p class="f4">na saṇkhāre attato samanupassati,||<br />
					na saṇkhāra vantaṃ vā attāṇaṃ,||<br />
					na attani vā saṇkhāraṃ,||<br />
					na saṇkhārasmiṃ vā attāṇaṃ;|| ||</p>

					<p class="f4">na viññāṇaṃ attato samanupassati,||<br />
					na viññāṇa vantaṃ vā attāṇaṃ,||<br />
					na attani vā viññāṇaṃ,||<br />
					na viññāṇasmiṃ vā attāṇaṃ.|| ||</p>

					<p class="f4">So rūpaṃ nānuparidhāvati nānuparivattati.|| ||</p>

					<p class="f4">So vedanaṃ nānuparidhāvati nānuparivattati.|| ||</p>

					<p class="f4">So saññaṃ nānuparidhāvati nānuparivattati.|| ||</p>

					<p class="f4">So saṇkhāre nānuparidhāvati nānuparivattati.|| ||</p>

					<p class="f4">So viññāṇaṃ nānuparidhāvati nānuparivattati.|| ||</p>

					<p class="f4">So rūpaṃ ananuparidhāvaṃ ananuparivattataṃ,||<br />
					vedanaṃ nānuparidhāvati nānuparivattati,||<br />
					saññaṃ nānuparidhāvati nānuparivattati,||<br />
					saṇkhāre nānuparidhāvati nānuparivattati,||<br />
					viññāṇaṃ nānuparidhāvati nānuparivattati||<br />
					parimuccati rūpamhā,||<br />
					parimuccati vedanāya,||<br />
					parimuccati saññāya,||<br />
					parimuccati saṇkhārehi,||<br />
					parimuccati viññāṇamhā,||<br />
					parimuccati jātiyā,||<br />
					jarāya maraṇena sokehi paridevehi dukkhehi domanassehi upāyāsehi;||<br />
					parimuccati dukkhasmā' ti vadāmi" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>

