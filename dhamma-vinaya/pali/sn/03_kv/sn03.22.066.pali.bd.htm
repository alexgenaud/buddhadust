<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Samyutta Nikaya 3.22.66. The Buddha gives a meditation subject to a bhikkhu: Whatsoever is unstable, that belongs to Mara, by letting go of desire for that one is free of the Evil One. And that bhikkhu becomes an arahant." />
<title>SN 3 22 66: Anicca Suttaɱ</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Saɱyutta Nikāya<br />
					3. Khandha Vagga<br />
					22. Khandha Saɱyutta<br />
					7. Arahatta Vagga</h4>

					<h4 class="ctr"><a href="../../../../backmatter/indexes/sutta/sn/03_kv/idx_22_khandhasamyutta.htm#p66">Sutta 66</a></h4>

					<h1>Anicca Suttaɱ</h1>

						<div class="nobdr wpc80">
							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>
						</div>

					<p>&nbsp;</p>

					<hr />

					<p><a id="pg76"><span class="f2 g"><b>[76]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/sn/03_kv/sn03.22.066.wood.pts.htm#p1">pts</a>][<a href="../../../../dhamma-vinaya/wp/sn/03_kv/sn03.22.066-070.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Atha kho aññataro bhikkhu yena Bhagavā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">"Sādhu me bhante Bhagavā saɱkhittena dhammaɱ desetu,||<br />
					yam ahaɱ Bhagavato dhammaɱ sutvā eko vūpakaṭṭho appamatto ātāpi pahit'atto vihareyyan" ti.|| ||</p>

					<p class="f4">"Yaɱ kho bhikkhu, aniccaɱ,||<br />
					tatra te chando pahātabbo" ti.|| ||</p>

					<p class="f4">"Aññātaɱ Bhagavā,||<br />
					aññātaɱ sugatā" ti.|| ||</p>

					<p class="f4">"Yathā-kathaɱ pana tvaɱ bhikkhu,||<br />
					mayā saɱkhittena bhāsitassa vitthārena atthaɱ ājānāsī" ti?|| ||</p>

					<p class="f4">"Rūpaɱ kho bhante, aniccaɱ,||<br />
					tatra me chando pahātabbo.|| ||</p>

					<p class="f4">Vedanā aniccā||<br />
					tatra me chando pahātabbo.|| ||</p>

					<p class="f4">Saññā aniccā||<br />
					tatra me chando pahātabbo.|| ||</p>

					<p class="f4">Sankhārā aniccā||<br />
					tatra me chando pahātabbo.|| ||</p>

					<p class="f4">Viññāṇaɱ aniccaɱ||<br />
					tatra me chando pahātabbo.|| ||</p>

					<p class="f4">Imassa khvā'haɱ bhante, Bhagavatā saɱkhittena bhāsitassa evaɱ vitthārena atthaɱ ājānāmī" ti.</p>

					<p class="f4">"Sādhu sādhu bhikkhu,||<br />
					sādhu kho tvaɱ bhikkhu,||<br />
					mayā saɱkhittena bhāsitassa vitthārena atthaɱ ājānāsi.|| ||</p>

					<p class="f4">Rūpaɱ kho bhikkhu, aniccaɱ, tatra te chando pahātabbo.|| ||</p>

					<p class="f4">Vedanā aniccā tatra te chando pahātabbo.|| ||</p>

					<p class="f4">Saññā aniccā tatra te chando pahātabbo.|| ||</p>

					<p class="f4">Sankhārā aniccā, tatra te chando pahātabbo.|| ||</p>

					<p class="f4">Viññāṇaɱ aniccaɱ tatra te chando pahātabbo.|| ||</p>

					<p class="f4">Imassa kho bhikkhu mayā saɱkhittena bhāsitassa evaɱ vitthārena attho daṭṭhabbo" ti.|| ||</p>

					<p class="f4"><a id="pg77"><span class="f2 g"><b>[77]</b></span></a> Atha kho so bhikkhu Bhagavato bhāsitaɱ abhinan'ditvā anumo-ditvā uṭṭhāy āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="f4">Atha kho so bhikkhu eko vūpakaṭṭho||<br />
					appamatto||<br />
					ātāpī||<br />
					pahit'atto viharanto||<br />
					na cirass'eva yass'atthāya kula-puttā samma-d-eva agārasmā anagāriyaɱ pabbajanti,||<br />
					tad anuttaraɱ Brahma-cariya pariyosānaɱ diṭṭhe'va dhamme sayaɱ abhiññā sacchi-katvā upasampajja vihāsi:|| ||</p>

					<p class="f4">"Khīṇā jāti,||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā" ti abbhaññāsi.|| ||</p>

					<p class="f4">Aññataro ca pana so bhikkhu arahataɱ ahosī.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>