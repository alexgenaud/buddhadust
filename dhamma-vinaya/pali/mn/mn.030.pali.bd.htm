<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 30. The Buddha uses a simile to teach brahman Pingalakoccha that in his system one must not mistake fame, or achievement of ethical culture, or attainment of concentration, or attainment of knowledge and vision for attainment of unshakable freedom of heart which is it's goal." />
<title>MN 30: Cula Saropama Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					3. Tatiya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p30">Sutta 30</a></h4>

					<h1>Cūḷa Sāropama Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.030.chlm.sbb.htm#p1">chlm</a>][<a href="../../../dhamma-vinaya/pts/mn/mn.030.horn.pts.htm#p1">pts</a>][<a href="../../../dhamma-vinaya/mnl/mn/mn.030.upal.mnl.htm#p1">upal</a>][<a href="../../../dhamma-vinaya/ati/mn/mn.030.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samasaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho Piŋgalakoccho brāhmaṇo yena Bhagavā ten'upasankami.|| ||</p>

					<p class="f4">Upasaŋkamitvā Bhagavatā saddhiɱ sammodi.|| ||</p>

					<p class="f4">Sammādanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka mantaɱ nisinno kho Piŋgalakoccho brāhmaṇo Bhagavantaɱ etad avoca:|| ||</p>

					<p class="f4">2. "Ye'me bho Gotama samaṇa-brāhmaṇā saŋghino gaṇino gaṇācariyā ñātā yasassino titthakarā sādhusammatā bahu-janassa,||<br />
					seyyath'īdaɱ: Pūraṇo Kassapo,||<br />
					Makkhalī Gosālo,||<br />
					Ajito Kesakambalo,||<br />
					Pakudho Kacchāyano,||<br />
					Sañjayo Belaṭṭhiputto,||<br />
					Nigaṇṭho Nātaputto,||<br />
					sabbe te sakāya paṭiññāya abbhaññaɱsu:||<br />
					sabb'eva nābbhaññaɱsu,||<br />
					udāhu ekacce abbhaññaɱsu,||<br />
					ekacce na abbhaññaɱsū" ti.|| ||</p>

					<p class="f4">3. "Alaɱ brāhmaṇa, tiṭṭhate taɱ:||<br />
					'Sabb'ete sakāya paṭiññāya abbhaññaɱsu,||<br />
					sabb'eva nābbhaññaɱsu,||<br />
					udāhu ekacce abbhaññaɱsu,||<br />
					ekacce na abbhaññaɱsū' ti.|| ||</p>

					<p class="f4">Dhammaɱ te brāhmaṇa desissāmi,||<br />
					taɱ suṇāhi,||<br />
					sādhukaɱ manasi karohi,||<br />
					bhāsissāmī" ti.|| ||</p>

					<p class="f4">"Evaɱ bho" ti kho Piŋgalakoccho brāhmaṇo Bhagavato paccassosi Bhagavā etad avoca:|| ||</p>

					<p class="f4">4. Seyyathā pi brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					ati-k-kamma papaṭikaɱ||<br />
					sākhāpalāsaɱ chetvā ādāya pakkameyya||<br />
					'sāran' ti mañña-māno,||<br />
					tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ,||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					ati-k-kamma papaṭikaɱ||<br />
					sākhāpalāsaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">5. Seyyathā pi vā pana brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma <a id="pg199"><span class="f2 g"><b>[199]</b></span></a> tacaɱ||<br />
					papaṭikaɱ chetvā ādāya pakkameyya||<br />
					'sāran' ti mañña-māno,||<br />
					tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ,||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					papaṭikaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">6. Seyyathā pi vā pana brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					tacaɱ chetvā ādāya pakkameyya||<br />
					'sāran' ti mañña-māno,||<br />
					tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ,||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					tacaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">7. Seyyathā pi vā pana brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					phegguɱ chetvā ādāya pakkameyya||<br />
					'sāran' ti mañña-māno,||<br />
					tam enaɱ cakkhumā puriso disvā evaɱ vadeyya: na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ,||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					phegguɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">8. Seyyathā pi vā pana brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					sāraɱ yeva chetvā ādāya pakkameyya||<br />
					'sāran' ti jānamāno,||<br />
					tam enaɱ cakkhumā puriso disvā evaɱ vadeyya:|| ||</p>

					<p class="f4">'Aññāsi vatāyaɱ bhavaɱ puriso sāraɱ,||<br />
					aññāsi phegguɱ,||<br />
					aññāsi tacaɱ,||<br />
					aññāsi papaṭikaɱ,||<br />
					aññāsi sākhāpalāsaɱ,||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					sāraɱ yeva chetvā <a id="pg200"><span class="f2 g"><b>[200]</b></span></a> ādāya pakkanto||<br />
					'sāran' ti jānamāno||<br />
					yañ c'assa sārena sārakaraṇīyaɱ||<br />
					tañ c'assa atthaɱ anubhavissatī' ti.|| ||</p>

					<p class="f4">9. Evam eva kho brāhmaṇa idh'ekacco puggalo saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkho tiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti,||<br />
					so tena lābha-sakkāra-silokena atta-mano hoti paripuṇṇa-saŋkappo,||<br />
					so tena lābha-sakkāra-silokena attān'ukkaɱseti paraɱ vambheti:|| ||</p>

					<p class="f4">'Aham asmi lābhī silokavā,||<br />
					ime pan'aññe bhikkhū appaññātā appesakkhā' ti.|| ||</p>

					<p class="f4">Lābha-sakkāra-silokena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya na chandaɱ janeti na vāyamati,||<br />
					olīnavuttiko ca hoti sāthaliko.|| ||</p>

					<p class="f4">Seyyathā pi so brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma pheggu||<br />
					ati-k-kamma tacaɱ||<br />
					ati-k-kamma papaṭikaɱ||<br />
					sākhāpalāsaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissa' ti,||<br />
					tath'ūpamāhaɱ brāhmaṇa imaɱ puggalaɱ vadāmi.|| ||</p>

					<p class="f4"><a id="p10">10.</a> Idha pana brāhmaṇa ekacco puggalo saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkh'otiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti,||<br />
					so tena lābha-sakkāra-silokena na atta-mano hoti na paripuṇṇa-saŋkappo,||<br />
					so tena lābha-sakkāra-silokena na attān'ukkaɱseti na paraɱ vambheti,||<br />
					lābha-sakkāra-silokena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So sīla-sampadaɱ ārādheti,||<br />
					so tāya sīla-sampadāya atta-mano hoti paripuṇṇa-saŋkappo,||<br />
					so tāya sīla-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi sīlavā kalyāṇa-dhammo,||<br />
					ime pan'aññe bhikkhū du-s-sīlā pāpa-dhammā' ti,||<br />
					sīla-sampadāya ca ye aññe dhammā uttaritarā ca paṇītatarā ca tesaɱ <a id="pg201"><span class="f2 g"><b>[201]</b></span></a> dhammānaɱ sacchi-kiriyāya na chandaɱ janeti na vāyamati.|| ||</p>

					<p class="f4">Olīnavuttiko ca hoti sāthaliko.|| ||</p>

					<p class="f4">Seyyathā pi so brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					papaṭikaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissati,||<br />
					tath'ūpamāhaɱ brāhmaṇa imaɱ puggalaɱ vadāmi.|| ||</p>

					<p class="f4">11. Idha pana brāhmaṇa ekacco puggalo saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkh'otiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti,||<br />
					so tena lābha-sakkāra-silokena na atta-mano hoti na paripuṇṇa-saŋkappo,||<br />
					so tena lābha-sakkāra-silokena na attān'ukkaɱseti na paraɱ vambheti,||<br />
					lābha-sakkāra-silokena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So sīla-sampadaɱ ārādheti,||<br />
					so tāya sīla-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya sīla-sampadāya attān'ukkaɱseti na paraɱ vambheti:||<br />
					sīla-sampadāya ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So samādhi-sampadaɱ ārādheti,||<br />
					so tāya samādhi-sampadāya atta-mano hoti paripuṇṇa-saŋkappo,||<br />
					so tāya samādhi-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi samāhito ek'agga-citto,||<br />
					ime pan'aññe bhikkhū asamāhitā vibbhanta-cittā' ti||<br />
					samādhi-sampadāya ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya na chandaɱ janeti na vāyamati,||<br />
					olīnavuttiko ca hoti sāthaliko.|| ||</p>

					<p class="f4">Seyyathā pi so brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					tacaɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissati,||<br />
					tath'ūpamāhaɱ brāhmaṇa imaɱ puggalaɱ vadāmi.|| ||</p>

					<p class="f4"><a id="p12">12.</a> Idha pana brāhmaṇa ekacco puggalo saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena <a id="pg202"><span class="f2 g"><b>[202]</b></span></a> sokehi paridevehi dukkhehi domanassehi upāyāsehi,||<br />
					dukkh'otiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti,||<br />
					so tena lābha-sakkāra-silokena na atta-mano hoti na paripuṇṇa-saŋkappo,||<br />
					so tena lābha-sakkāra-silokena na attān'ukkaɱseti na paraɱ vambheti,||<br />
					lābha-sakkāra-silokena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So sīla-sampadaɱ ārādheti,||<br />
					so tāya sīla-sampadāya atta-mano hoti no ca kho paripuṇṇa-saŋkappo,||<br />
					so tāya sīla-sampadāya na attān'ukkaɱseti na paraɱ vambheti||<br />
					sīla-sampadāya ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So ñāṇa-dassanaɱ ārādheti,||<br />
					so tena ñāṇa-dassanena atta-mano hoti paripuṇṇa-saŋkappo,||<br />
					so tena ñāṇa-dassanena attān'ukkaɱseti paraɱ vambheti:|| ||</p>

					<p class="f4">'Aham asmi jānaɱ passaɱ viharāmi||<br />
					Ime pan'aññe bhikkhū ajānaɱ apassaɱ viharantī' ti,||<br />
					ñāṇa-dassanena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya na chandaɱ janeti na vāyamati,||<br />
					olīnavuttiko ca hoti sāthaliko.|| ||</p>

					<p class="f4">Seyyathā pi so brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					phegguɱ chetvā ādāya pakkanto||<br />
					'sāran' ti mañña-māno,||<br />
					yañ c'assa sārena sārakaraṇīyaɱ tañ c'assa atthaɱ nānubhavissati,||<br />
					tath'ūpamāhaɱ brāhmaṇa imaɱ puggalaɱ vadāmi.|| ||</p>

					<p class="f4">13. Idha pana brāhmaṇa ekacco puggalo saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkh'otiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito <a id="pg203"><span class="f2 g"><b>[203]</b></span></a> samāno lābha-sakkāra-silokaɱ abhinibbatteti,||<br />
					so tena lābha-sakkāra-silokena na atta-mano hoti na paripuṇṇa-saŋkappo,||<br />
					so tena lābha-sakkāra-silokena na attān'ukkaɱseti na paraɱ vambheti,||<br />
					lābha-sakkāra-silokena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So sīla-sampadaɱ ārādheti,||<br />
					so tāya sīla-sampadāya atta-mano hoti no ca kho paripuṇṇa-saŋkappo,||<br />
					so tāya sīla-sampadāya na attān'ukkaɱseti na paraɱ vambheti:||<br />
					sīla-sampadāya ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So samādhi-sampadaɱ ārādheti,||<br />
					so tāya samādhi-sampadāya atta-mano hoti no ca kho paripuṇṇa-saŋkappo,||<br />
					so tāya samādhi-sampadāya na attān'ukkaɱseti na paraɱ vambheti:||<br />
					samādhi-sampadāya ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					anolīnavuttiko ca hoti asāthaliko.|| ||</p>

					<p class="f4">So ñāṇa-dassanaɱ ārādheti,||<br />
					so tena ñāṇa-dassanena atta-mano hoti no ca kho paripuṇṇa-saŋkappo,||<br />
					so tena ñāṇa-dassanena na attān'ukkaɱseti na paraɱ vambheti,||<br />
					ñāṇa-dassanena ca ye aññe dhammā uttaritarā ca paṇītatarā ca tesaɱ dhammānaɱ sacchi-kiriyāya chandaɱ janeti vāyamati,||<br />
					Anolīnavuttiko ca hoti asāthaliko.|| ||</p>

					<p class="f4">14. Katame ca brāhmaṇa dhammā ñāṇa-dassanena uttaritarā ca paṇītatarā ca?|| ||</p>

					<p class="f4">Idha brāhmaṇa bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītatarā ca.|| ||</p>

					<p class="f4">15. Puna ca paraɱ brāhmaṇa bhikkhu vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">16. Puna ca paraɱ brāhmaṇa bhikkhu||<br />
					pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhañ ca kāyena paṭisaŋvedeti||<br />
					yantaɱ ariyā ācikkhanti:||<br />
					'Upekkhako satimā sukha-vihārī' ti||<br />
					tatiyaɱ-jhānaɱ upasampajja viharati.|| ||</p>

					<p class="f4">Ayam pi <a id="pg204"><span class="f2 g"><b>[204]</b></span></a> kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">17. Puna ca paraɱ brāhmaṇa bhikkhu||<br />
					sukhassa ca pahānā||<br />
					dukkhassa ca pahānā||<br />
					pubbe va somanassa-domanassānaɱ attha-gamā||<br />
					adukkha-ɱ-asukhaɱ||<br />
					upekkhā-sati-pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">18. Puna ca paraɱ brāhmaṇa bhikkhu||<br />
					sabbaso rūpa-saññānaɱ samati-k-kamā||<br />
					paṭigha-saññānaɱ attha-gamā||<br />
					nānatta-saññānaɱ amanasi-kārā||<br />
					'Ananto ākāso' ti||<br />
					Ākāsanañ-c'āyatanaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">19. Puna ca paraɱ brāhmaṇa bhikkhu||<br />
					sabbaso Ākāsanañ-c'āyatanaɱ samati-k-kamma||<br />
					'Anantaɱ viññāṇan' ti||<br />
					Viññāṇañ-c'āyatanaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">20. Puna ca paraɱ brāhmaṇa bhikkhu||<br />
					sabbaso Viññāṇañ-c'āyatanaɱ samati-k-kamma||<br />
					'N'atthi kiñcī' ti||<br />
					Ākiñcaññ'āyatanaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">21. Puna ca paraɱ brāhmaṇa bhikkhu||<br />
					sabbaso Ākiñcaññ'āyatanaɱ samati-k-kamma||<br />
					N'eva-saññā-nā-saññ'āyatanaɱ upasampajja viharati.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">22. Puna ca paraɱ brāhmaṇa bhikkhu||<br />
					sabbaso N'eva-saññā-nā-saññ'āyatanaɱ samati-k-kamma||<br />
					saññā-vedayita-nirodhaɱ upasampajja viharati||<br />
					paññāya c'assa disvā āsavā parikkhīṇā honti.|| ||</p>

					<p class="f4">Ayam pi kho brāhmaṇa dhammo ñāṇa-dassanena uttaritaro ca paṇītataro ca.|| ||</p>

					<p class="f4">Ime kho brāhmaṇa dhammā ñāṇa-dassanena uttaritarā ca paṇītatarā ca.|| ||</p>

					<p class="f4">Seyyathā pi so brāhmaṇa puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					sāraɱ yeva chetvā ādāya pakkanto||<br />
					'sāran' ti jānamāno,||<br />
					yañ c'assa sārena sārakaraṇīyaɱ tañ c'assa atthaɱ anubhavissati,||<br />
					tath'ūpamāhaɱ brāhmaṇa imaɱ puggalaɱ vadāmi.|| ||</p>

					<p class="f4">23. Iti kho brāhmaṇa na-y-idaɱ Brahma-cariyaɱ lābha-sakkāra-silokānisaɱsaɱ,||<br />
					na sīla-sampadānisaɱsaɱ,||<br />
					na samādhi-sampadānisaɱsaɱ,||<br />
					na ñāṇa-dassanānisaɱsaɱ.|| ||</p>

					<p class="f4">Yā <a id="pg205"><span class="f2 g"><b>[205]</b></span></a> ca kho ayaɱ brāhmaṇa akuppā ceto-vimutti,||<br />
					etadattham-idaɱ brāhmaṇa Brahma-cariyaɱ,||<br />
					etaɱ sāraɱ,||<br />
					etaɱ pariyosānan" ti.|| ||</p>

					<p class="f4">24. Evaɱ vutte Piŋgalakoccho brāhmaṇo Bhagavantaɱ etad avoca:|| ||</p>

					<p class="f4">"Abhikkantaɱ bho Gotama!|| ||</p>

					<p class="f4">Abhikkantaɱ bho Gotama!|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Magga ācikkheyya,||<br />
					andha-kāre vā tela-pajjotaɱ dhāreyya:||<br />
					cakkhu-manto rūpāni dakkhintī ti.|| ||</p>

					<p class="f4">Evam evaɱ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu-sanghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4 ctr">Cūḷasāropamasuttaɱ dasamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>