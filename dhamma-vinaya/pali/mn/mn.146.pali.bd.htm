<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 146. Bhikkhu Nandaka instructs Maha Pajapati's followers on the impermanence of the components of existence and on the Seven Dimensions of Self-Awakening." />
<title>MN 146: Nandak'Ovāda Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p146">Sutta 146</a></h4>

					<h1>Nandak'Ovāda Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg270"><span class="f2 g"><b>[270]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.146.chlm.sbb.htm#p1">chlm</a>][<a href="../../../dhamma-vinaya/pts/mn/mn.146.horn.pts.htm#p1">pts</a>][<a href="../../../dhamma-vinaya/ati/mn/mn.146.than.ati.htm#p1">than</a>][<a href="../../../dhamma-vinaya/mnl/mn/mn.146.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme. Atha kho Mahā-Pajāpatī Gotamī pañca-mattehi bhikkhunīsatehi saddhiɱ yena Bhagavā ten'upasaṅkami, upasaṅkamitvā Bhagavantaɱ abhivādetvā eka-m-antaɱ aṭṭhāsi. Eka-m-antaɱ ṭhitā kho Mahā-Pajāpatī Gotamī Bhagavantaɱ etad avoca: 'ovadatu bhante, Bhagavā bhikkhuniyo, anusāsatu bhante, Bhagavā bhikkhuniyo, karotu bhante, Bhagavā bhikkhunīnaɱ dhammiɱ kathan' ti. || ||</p>

					<p class="f4">Tena kho pana samayena therā bhikkhū bhikkhuniyo ovadanti pariyāyena. Āyasmā pana nandako na icchati bhikkhuniyo ovadituɱ pariyāyena. Atha kho Bhagavā āyasmantaɱ Ānandaɱ āmantesi: 'kassa nu kho Ānanda, ajja pariyāyo bhikkhuniyo ovadituɱ pariyāyenā'ti.|| ||</p>

					<p class="f4">Nandakassa bhante. Pariyāyo bhikkhuniyo ovadituɱ pariyāyena, ayaɱ bhante, āyasmā nandako na icchati bhikkhuniyo ovadituɱ pariyāyenā' ti.|| ||</p>

					<p class="f4">Atha kho Bhagavā āyasamantaɱ nandakaɱ āmantesi: 'ovada nandaka, bhikkhuniyo. Anusāsa nandaka, bhikkhuniyo, karohi tvaɱ brāhmaṇa. Bhikkhunīnaɱ dhammiɱ kathan' ti.|| ||</p>

					<p class="f4">Evaɱ bhantehi kho so <a id="pg271"><span class="f2 g"><b>[271]</b></span></a> āyasmā nandako Bhagavato paṭi-s-sutvā pubbaṇha-samayaɱ nivāsetvā patta-cīvaraɱ ādāya Sāvatthīɱ piṇḍāya pāvisi, Sāvatthīyaɱ piṇḍāya caritvā pacchā-bhattaɱ piṇḍa-pāta-paṭikkanto attadutiyo yena rājakārāmo ten'upasaṅkami. Addasaɱsu2 kho tā bhikkhuniyo āyasmantaɱ nandakaɱ dūrato va āga-c-chantaɱ. Disvāna āsanaɱ paññāpesuɱ, udakañca pādānaɱ upaṭṭhapesuɱ. Nisidi kho āyasmā nandako paññatte āsane, nisajja pāde pakkhālesi. Tāpi kho bhikkhuniyo āyasmantaɱ nandakaɱ abhivādetvā eka-m-antaɱ nisīdiɱsu, eka-m-antaɱ nisinnā kho tā bhikkhuniyo āyasmā nandako etad avoca: paṭipucchakathā kho bhaginiyo, bhavissati. Tattha ājānantīhi ājānāmātissa vacanīyaɱ, na ājānantīhi na ājānāmātissa vacaniyaɱ. Yassā vā panassa kaṅkhā vā vimati vā, ahameva tattha paṭipucchitabbo: 'idaɱ bhante, kathaɱ imassa kvattho' ti.|| ||</p>

					<p class="f4">Ettakena pi mayaɱ bhante, ayyassa nandakassa atta-manā abhiraddhā. Yaɱ no ayyo nandako pavāretī' ti.|| ||</p>

					<p class="f4">Taɱ kiɱ maññatha bhaginiyo, cakkhuɱ3 niccaɱ vā aniccaɱ vāti?|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāmadhammaɱ, kallaɱ nu taɱ samanupassituɱ. Etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, sotaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāmadhammaɱ, kallaɱ nu taɱ samanupassituɱ. Etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, ghānaɱ niccaɱ vā aniccaɱ vā'ti aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāmadhammaɱ, kallaɱ nu taɱ samanupassituɱ. Etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4"><a id="pg272"><span class="f2 g"><b>[272]</b></span></a> Taɱ kiɱ maññatha bhaginiyo, jihvā niccaɱ vā aniccaɱ vā' ti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāmadhammaɱ, kallaɱ nu taɱ samanupassituɱ. Etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, kāyo nicco vā anicco vā' ti.|| ||</p>

					<p class="f4">Anicco bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāmadhammaɱ, kallaɱ nu taɱ samanupassituɱ. Etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, mano nicco vā anicco vā,ti.|| ||</p>

					<p class="f4">Anicco bhante.|| ||</p>

					<p class="f4">Yam pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama,</p>
					<p class="f4">Esohamasmi, eso me attā' ti.|| ||</p>

					<p class="f4">No h'etaɱ bhante. Taɱ kissa hetu? pubbe va no h'etaɱ bhante. Yathā-bhūtaɱ samma-p-paññāya su-diṭṭhaɱ: 'Iti pime cha ajjhattikā āyatanā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo. Hoti ariya-sāvakassa yathā-bhūtaɱ samma-p-paññāya passato. Taɱ kiɱ maññatha bhaginiyo. Rūpā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Saddā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo.|| ||</p>

					<p class="f4">Gandhā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama,</p>
					<p class="f4">Esohamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Rasā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama,</p>
					<p class="f4">Esohamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Phoṭṭhabbā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama,</p>
					<p class="f4">Esohamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Dhammā niccā vā aniccā vā' ti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vā' ti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante. Taɱ kissa hotu: pubbe va no h'etaɱ bhante, yathā-bhūtaɱ samma-p-paññāya su-diṭṭhaɱ: iti pi me cha bāhirā āyatanā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo. Hoti ariya-sāvakassa yathā-bhūtaɱ samma-p-paññāya passato. Taɱ kiɱ maññatha bhaginiyo, cakkhu-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama,</p>
					<p class="f4">Esohamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4"><a id="pg273"><span class="f2 g"><b>[273]</b></span></a> Taɱ kiɱ maññatha bhaginiyo, sota-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, ghāna-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, jihvāviññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, kāya-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso sohamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, mano-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vātī.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ. Etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante. Taɱ kissa hetu? pubbe va no h'etaɱ bhante, yathā-bhūtaɱ samma-p-paññāya su-diṭṭhaɱ: iti pi me cha viññāṇa-kāyā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathāpī bhaginiyo. Telappadīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā, accipi aniccā vipariṇāma-dhammā, ābhāpi aniccā vipariṇāma-dhammā. Yo nu kho bhaginiyo evaɱ vadeyya. 'Amussa tela-p-padīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā. Accipi aniccā vipariṇāma-dhammā, yā khvāssa ābhā, sā niccā dhuvā sassatā avipariṇāma-dhammā' ti. Sammā nu kho so bhaginiyo, vadamāno vadeyyāti.|| ||</p>

					<p class="f4">N'esā h'etaɱ bhante. Taɱ kissa hetu? amussa hi bhante, tela-p-padīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā, accipi aniccā vipariṇāma-dhammā, pagev'assa ābhā aniccā vipariṇāma-dhammā' ti.|| ||</p>

					<p class="f4">Evam eva kho bhaginiyo, yo nu kho evaɱ vadeyya, cha hi kho imā ajjhattikā āyatanā aniccā, yañ ca kho cha ajjhattike āyatane paṭicca paṭisaɱvedeti sukhaɱ vā dukakhaɱ vā adukkha-m-asukhaɱ vā, taɱ niccaɱ dhuvaɱ sassataɱ avipariṇāma-dhammanti. Sammā1 nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? 'tajjaɱ tajjaɱ bhante. Paccayā paṭicca tajjā tajjā vedanā uppajjanti. <a id="pg274"><span class="f2 g"><b>[274]</b></span></a> tajjassa tajjassa paccayassa nirodhā tajjā tajjā vedanā nirujjhantī' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathāpī bhaginiyo, mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, chāyāpi aniccā vipariṇāma-dhammā. Yo nu kho bhaginiyo, evaɱ vadeyya: 'amussa mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, yā ca khvāssa chāyā sā niccā dhuvā sassatā avipariṇāma-dhammā' ti. Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? 'amussa hi bhante, mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, pagev'assa chāyā aniccā vipariṇāma-dhammā' ti. || ||</p>

					<p class="f4">Evam eva kho bhaginiyo, yo nu kho evaɱ vadeyya: cha kho me bāhirā āyatanā aniccā vipariṇāma-dhammā. Yañ ca kho cha bāhire āyatane paṭicca paṭisaɱvedemi sukhaɱ vā dukkhaɱ vā adukkha-m-asukhaɱ vā, taɱ niccaɱ dhuvaɱ sassataɱ avipariṇāma-dhammanti, sammā nu kho so bhaginiye, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? tajjaɱ tajjaɱ bhante. Paccayaɱ paṭicca tajjā tajjā vedanā nirujjhantī' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathā pi bhaginiyo, dakkho go-ghātako vā go-ghātakantevāsī vā gāviɱ vadhitvā tiṇhena. Govikantanena gāviɱ vikanteyya,1 anupahacca antaraɱ maɱsakāya, anupahacca bāhiraɱ cammakāyaɱ, yaɱ yad eva tattha antarā vilīmaɱsaɱ, antarā nahārū, antarā bandhanaɱ, taɱ tad eva tiṇhena <a id="pg275"><span class="f2 g"><b>[275]</b></span></a> govikantanena sañchindeyya saṅkanteyya sampakanteyya. Samparikanteyya. Sañchinditvā, saṅkantitvā samparikantitvā vidhunitvā bāhiraɱ cammakāyaɱ ten'eva cammena taɱ gāviɱ paṭicchādetvā evaɱ vadeyya: 'tathevāyaɱ gāvī saɱyuttā imināva cammenā' ti. Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? amu hi bhante, dakkho go-ghātako vā go-ghātakantevāsī vā gāviɱ vadhitvā tiṇhena govikantanena gāviɱ saṅkanteyya anupahacca antaraɱ maɱsakāyaɱ. Anupahacca bāhiraɱ cammakāyaɱ, yaɱ yad eva tattha antarā vilīmaɱsaɱ, antarā nahārū, antarā bandhanaɱ, taɱ tad eva tiṇhena govikantanena sañchindeyya, saṅkanteyya, sampakanteyya, samparikanteyya. Sañchinditvā saṅkantitvā samparikantitvā vidhunitvā bāhiraɱ cammakāyaɱ ten'eva cammena taɱ gāviɱ paṭicchādetvā kiñ cāpi so evaɱ vadeyya: 'tathevāyaɱ gāvī saɱyuttā imināva cammenā' ti. Atha kho sā gāvī visaɱyuttā ten'eva cammenā' ti.|| ||</p>

					<p class="f4">Upamā kho me ayaɱ bhaginiyo, katā atthassa viññāpanāya. Ayamevettha attho: 'antarā maɱsakāyoti kho bhaginiyo chann'etaɱ ajjhattikānaɱ āyatanānaɱ adhivacanaɱ. Bāhiro cammakāyoti kho bhaginiyo, chann'etaɱ bāhirānaɱ āyatanānaɱ adhivacanaɱ. Antarā vilīmaɱsaɱ antarā nahārū antarā bandhananti kho bhaginiyo, nandi-rāgassetaɱ adhivacanaɱ. Tiṇhaɱ govikantananti kho bhaginiyo, ariyāyetaɱ paññāya adhivacanaɱ yā'yaɱ ariyā paññā antarā kilesaɱ antarā saɱyojanaɱ antarā bandhanaɱ sañchindati saṅkantati sampakantati samparikantati.|| ||</p>

					<p class="f4">Satta kho ime bhaginiyo, bojjh'aṅgā yesaɱ bhāvitattā bahulī-katattā bhikkhu āsavanaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati. Katame satta? idha bhaginiyo, bhikkhu sati-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, dhamma-vicaya-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, viriya-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, pīti-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, passaddhi-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, samādhi-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ, upekkhā-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ. Ime kho bhaginiyo, satta bojjh'aṅgā: yesaɱ bhāvitattā bahulī-katattā bhikkhu āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī'ti|| ||</p>

					<p class="f4"><a id="pg276"><span class="f2 g"><b>[276]</b></span></a> Atha kho āyasmā nandako tā bhikkhuniyo iminā ovādena ovaditvā uyyojesi: 'gacchatha bhaginiyo, kālo'ti|| ||</p>

					<p class="f4">Atha kho tā bhikkhuniyo āyasmato nandakassa bhāsitaɱ abhinan'ditvā anumo-ditvā uṭṭhāy āsanā āyasmantaɱ nandakaɱ abhivādetvā padakkhīṇaɱ katvā yena Bhagavā, ten'upasaṅkamiɱsu. Upasaṅkamitvā Bhagavantaɱ abhivādetvā eka-m-antaɱ aṭṭhaɱsu. Eka-m-antaɱ ṭhitā kho tā bhikkhuniyo Bhagavā etad avoca: 'gacchatha bhikkhuniyo kālo' ti.|| ||</p>

					<p class="f4">Atha kho tā bhikkhuniyo Bhagavantaɱ abhivādetvā padakkhīṇaɱ katvā pakkamiɱsu.|| ||</p>

					<p class="f4">Atha kho Bhagavā acira-pakkantīsu tāsu bhikkhunīsu bhikkhū āmantesi: 'seyyathā pi bhikkhave, tadah'uposathe cātuddase na hoti bahuno janassa kaṅkhā vā vimati vā: 'ūno nu kho cando, puṇṇo nu kho cando' ti. Atha kho ūno cando tv'eva hoti. Evam eva kho bhikkhave, tā bhikkhuniyo nandakassa Dhamma-desanāya atta-manā c'eva honti, no ca kho <a id="pari~">paripuṇṇa saṅkappā</a>' ti.|| ||</p>

					<p class="f4">Atha kho Bhagavā āyasmantaɱ nandakaɱ āmantesi: 'tena hi tvaɱ nandaka, sevpi tā bhikkhuniyo tenevovādena ovadeyyāsīti. Evaɱ bhante' ti kho āyasmā nandako Bhagavato paccassosi.|| ||</p>

					<p class="f4">Atha kho āyasmā nandako tassā rattiyā accayena pubbaṇha samayaɱ nivāsetvā patta-cīvaraɱ ādāya Sāvatthīɱ piṇḍāya pāvisi. Sāvatthiyaɱ piṇḍāya caritvā pacchā-bhattaɱ piṇḍa-pāta-paṭikkanto attadutiyo yena rājakārāmo ten'upasaṅkami. Addasaɱsu kho tā bhikkhuniyo āyasmantaɱ nandakaɱ dūratoca āga-c-chantaɱ, disvāna āsanaɱ paññāpesuɱ udakañca pādānaɱ upaṭṭhapesuɱ. Nisīdi kho āyasmā nandako paññatte āsane, nisajja pāde pakkhālesi. Tāpi kho bhikkhuniyo āyasmantaɱ nandakaɱ abhivādetvā eka-m-antaɱ nisīdiɱsu. Eka-m-antaɱ nisinnā kho tā bhikkhuniyo āyasmā nandako etad avoca: 'paṭipucchakathā kho bhaginiyo, bhavissati. Tattha ājānantīhi ājānāmātissa vacanīyaɱ. Na ājānantīhi na ājānāmātissa vacanīyaɱ. Yassā vā panassa kaṅkhā vā vimati vā, ahameva tattha <a id="pg277"><span class="f2 g"><b>[277]</b></span></a> paṭipucchitabbo: 'idaɱ bhante kathaɱ imassa kvattho' ti.|| ||</p>

					<p class="f4">Ettakena pi mayaɱ bhante, ayyassa nandakassa atta-manā abhiraddhā, yaɱ no ayyo nandako pavāretī' ti.|| ||</p>

					<p class="f4">Taɱ kiɱ maññatha bhaginiyo, cakkhuɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, sotaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, ghānaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, jivhā niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, kāyo nicco vā anicco vāti.|| ||</p>

					<p class="f4">Anicco bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, mano nicco vā anicco vāti.|| ||</p>

					<p class="f4">Anicco bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante. Taɱ kissa hetu? pubbe va no h'etaɱ bhante, yathā-bhūtaɱ samma-p-paññāya su-diṭṭhaɱ: 'Iti pi me cha ajjhattikā āyatanā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato. Taɱ kiɱ maññatha bhaginiyo, rūpā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attāti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, saddā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attāti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, gandhā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attāti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, rasā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attāti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, phoṭṭhabbā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama. Esohamasmi, eso me attāti.|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo, dhammā niccā vā aniccā vāti.|| ||</p>

					<p class="f4">Aniccā bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti.|| ||</p>

					<p class="f4">No h'etaɱ bhante. Taɱ kissa hetu? pubbe va no h'etaɱ bhante, yathā-bhūtaɱ samma-p-paññāya su-diṭṭhaɱ: 'Iti pime cha bāhirā āyatanā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Taɱ kiɱ maññatha bhaginiyo, cakkhu viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ, dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attāti?|| ||</p>

					<p class="f4">No h'etaɱ bhante.</p>

					<p class="f4">Taɱ kiɱ maññatha bhaginiyo. Sota-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti?|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Ghāna-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti?|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Jivhā-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti?|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Kāya-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ, kallaɱ nu taɱ samanupassituɱ: 'etaɱ mama, eso hamasmi, eso me attā' ti?|| ||</p>

					<p class="f4">No h'etaɱ bhante.|| ||</p>

					<p class="f4">Taɱ kiɱ maññatha bhaginiyo. Mano-viññāṇaɱ niccaɱ vā aniccaɱ vāti.|| ||</p>

					<p class="f4">Aniccaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vā taɱ sukhaɱ vāti.|| ||</p>

					<p class="f4">Dukkhaɱ bhante.|| ||</p>

					<p class="f4">Yaɱ pan-ā-niccaɱ dukkhaɱ vipariṇāma-dhammaɱ kallaɱ nu taɱ samanupassituɱ: 'etaɱ mama, eso'ham asmi, eso me attā' ti.|| ||</p>

					<p class="f4">No h'etaɱ bhante, taɱ kissa hetu: pubbe va no h'etaɱ bhante. Yathā-bhūtaɱ samma-p-paññāya su-diṭṭhaɱ: 'Iti pi me cha viññāṇa-kāyā aniccā' ti.|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathā pi bhaginiyo, tela-p-padīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā, accipi aniccā vipariṇāma-dhammā, ābhāpi aniccā vipariṇāma-dhammā. Yo nu kho, bhaginiyo, evaɱ vadeyya: 'amussa tela-p-padīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā, accipi aniccā vipariṇāma-dhammā, yā ca khvāssa ābhā sā niccā dhuvā sassatā avipariṇāma-dhammā' ti. Sammā nu kho so bhaginiyo, vadamāno vadeyyāti.|| ||</p>

					<p class="f4">No h'etaɱ bhante, taɱ kissa hetu: 'amussa hi bhante, tela-p-padīpassa jhāyato telampi aniccaɱ vipariṇāma-dhammaɱ, vaṭṭipi aniccā vipariṇāma-dhammā, accipi aniccā vipariṇāma-dhammā, pagev'assa ābhā aniccā vipariṇāma-dhammā'tī.|| ||</p>

					<p class="f4">Eva meva kho bhaginiyo, yo nu kho evaɱ vadeyya: 'cha kho me ajjhattikā āyatanā aniccā, yañ ca kho cha ajjhattike āyatane paṭicca paṭisaɱvedemi sukhaɱ vā dukkhaɱ vā adukkha-m-asukhaɱ vā. Taɱ niccaɱ dhuvaɱ sassataɱ avipariṇāma-dhamman' ti. Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? 'tajjaɱ tajjaɱ bhante, paccayaɱ paṭicca tajjā tajjā vedanā uppajjanti. Tajjassa tajjassa paccayassa nirodhā tajjā tajjā vedanā nirujjhantī'ti|| ||</p>

					<p class="f4">Sādhu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathā pi bhaginiyo, mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, chāyāpi aniccā vipariṇāma-dhammā. Yo nu kho bhaginiyo, evaɱ vadeyya: 'amussa mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, yā ca khvāssa chāyā sā niccā dhuvā sassatā avipariṇāma-dhammo' ti. 'Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu? 'amussa hi bhante mahato rukkhassa tiṭṭhato sāravato mūlampi aniccaɱ vipariṇāma-dhammaɱ, khandhopi anicco vipariṇāma-dhammo, sākhāpalāsampi aniccaɱ vipariṇāma-dhammaɱ, pagev'assa chāyā aniccā vipariṇāma-dhammā' ti. || ||</p>

					<p class="f4">Evam eva kho bhaginiyo, yo nu kho evaɱ vadeyya: 'cha kho me bāhirā āyatanā aniccā vipariṇāma-dhammā, yañ ca kho cha bāhire āyatane paṭicca paṭisaɱvedeti sukhaɱ vā dukkhaɱ vā adukkha-m-asukhaɱ vā, taɱ niccaɱ dhuvaɱ sassataɱ avipariṇāma-dhamman' ti. Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante. Taɱ kissa hetu 'tajjaɱ tajjaɱ bhante, paccayaɱ paṭicca tajjā tajjā vedanā uppajjanti. Tajjassa tajjassa paccayassa nirodhā tajjā tajjā vedanā nirujjhantī' ti.|| ||</p>

					<p class="f4">Sādu sādhu bhaginiyo, evaɱ h'etaɱ bhaginiyo, hoti ariya-sāvakassa yathā-bhūtaɱ samma-p-paññāya passato.|| ||</p>

					<p class="f4">Seyyathā pi bhaginiyo, dakkho go-ghātako vā go-ghātakantevāsī vā gāviɱ vadhitvā tiṇhena govikantanena gāviɱ vikanteyya, anupahacca antaraɱ maɱsakāyaɱ, anupahacca bāhiraɱ cammakāyaɱ, yaɱ yad eva tattha antarā vilīmaɱsaɱ, antarā nahārū, antarā bandhanaɱ, taɱ tad eva tiṇhena govikantanena sañchindeyya saṅkanteyya sampakanteyya samparikanteyya, sañchinditvā saṅkantitvā sampakantitvā samparikantitvā vidhunitvā bāhiraɱ cammakāyaɱ, ten'eva cammena taɱ gāviɱ paṭicchādetvā evaɱ vadeyya: 'tathevāyaɱ gāvī saɱyuttā iminā cammenā' ti. 'Sammā nu kho so bhaginiyo, vadamāno vadeyyā' ti.|| ||</p>

					<p class="f4">No h'etaɱ bhante, taɱ kissa hetu. 'Asu hi bhante dakkho go-ghātako vā go-ghātakantevāsī vā gāviɱ vadhitvā tiṇhena govikantanena gāviɱ vikanteyya, anupahacca antaraɱ maɱsakāyaɱ, anupahacca bāhiraɱ cammakāyaɱ, yaɱ yad eva tattha antarā vilīmaɱsaɱ, antarā nahārū, antarā bandhanaɱ, taɱ tad eva tiṇhena govikantanena sañchindeyya saṅkanteyya sampakanteyya samparikanteyya, sañchinditvā saṅkantitvā sampakantitvā samparikantitvā vidhunitvā bāhiraɱ cammakāyaɱ ten'eva cammena taɱ gāviɱ paṭicchādetvā kiñ cāpi so evaɱ vadeyya: 'tathevāyaɱ gāvī saɱyuttā iminā cammenā' ti. Atha kho sā gāvī visaɱyuttā ten'eva cammenā' ti.|| ||</p>

					<p class="f4">Upamā kho me ayaɱ bhaginiyo, katā atthassa viññāpanāya. Ayamevettha attho: 'antarā maɱsakāyoti kho bhaginiyo, chann'etaɱ ajjhattikānaɱ āyatanānaɱ adhivacanaɱ. Bāhiro cammakāyoti kho bhaginiyo, chann'etaɱ bāhirānaɱ āyatanānaɱ adhivacanaɱ. Antarā vilīmaɱsaɱ antarā nahārū antarā bandhananti kho bhaginiyo, nandi-rāgassetaɱ adhivacanaɱ. Tiṇhaɱ govikantanti kho bhaginiyo, ariyāyetaɱ paññāya adhivacanaɱ, yā'yaɱ ariyā paññā antarā kilesaɱ antarā saɱyojanaɱ antarā bandhanaɱ sañchindati saṅkantati sampakantati samparikantati.|| ||</p>

					<p class="f4">Satta kho panime bhaginiyo, bojjh'aṅgā yesaɱ bhāvitattā bahulī-katattā bhikkhu āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati katame satta: idha bhaginiyo, bhikkhu sati-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Dhammavijayasambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Viriya-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Pīti-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Passaddhi-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Samādhi-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Upekkhā-sambojjh'aṅgaɱ bhāveti viveka-nissitaɱ virāga-nissitaɱ nirodha-nissitaɱ vossagga-pariṇāmiɱ.|| ||</p>

					<p class="f4">Ime kho bhaginiyo satta bojjh'aṅgo yesaɱ bhāvitattā bahulī-katattā bhikkhū āsavānaɱ khayā anāsavaɱ ceto vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī' ti.|| ||</p>

					<p class="f4">Atha kho āyasmā nandako tā bhikkhuniyo iminā ovādena ovaditvā uyyojesi: 'gacchatha bhaginiyo, kālo' ti.|| ||</p>

					<p class="f4">Atha kho tā bhikkhuniyo āyasmato nandakassa bhāsitaɱ abhinan'ditvā anumo-ditvā uṭṭhāy āsanā āyasmantaɱ nandakaɱ abhivādetvā padakkhiṇaɱ katvā yena Bhagavā. Ten'upasaṅkamiɱsu. Upasaṅkamitvā Bhagavantaɱ abhivādetvā eka-m-antaɱ aṭṭhaɱsu. Eka-m-antaɱ ṭhitā kho tā bhikkhuniyo Bhagavā etad avoca: 'gacchatha bhikkhuniyo, kālo' ti.|| ||</p>

					<p class="f4">Atha kho tā bhikkhuniyo Bhagavantaɱ abhivādetvā padakkhiṇaɱ katvā pakkamiɱsu. Atha kho Bhagavā acira-pakkantīsu tāsu bhikkhunīsu bhikkhū āmantesi: 'seyyathā pi bhikkhave, tadah'uposathe paṇṇarase na hoti bahuno janassa kaṅkhā vā vimati vā: ūno nu kho cando puṇṇo nu kho cando'ti, atha kho puṇṇo candotv'eva hoti. Evam eva kho bhikkhave, tā bhikkhuniyo nandakassa Dhamma-desanāya atta-manā c'eva paripuṇṇa-saṅkappā ca. Tāsaɱ bhikkhave, pañcannaɱ bhikkhunīsatānaɱ yā pacchimā1 bhikkhunī, sā Sot'āpannā avinipāta-dhammā niyatā sambodhi-parāyaṇāti.|| ||</p>

					<p class="f4">Idam avoca Bhagavā. Attamanā te bhikkhū Bhagavato bhāsitaɱ 'abhinandun' ti.|| ||</p>

					<p class="ctr">Nandak'Ovāda Suttaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>