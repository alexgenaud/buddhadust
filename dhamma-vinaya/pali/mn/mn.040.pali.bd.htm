<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 40. The Buddha explains the unreasonableness of such superficial practices as the wearing of robes, going naked, living in filth, ceremonial bathing, living at the root of a tree, eating according to a set regimin, chanting, or wearing matted hair in the hope of ridding one's self of malevolence, wrath, grudge-bearing, hypocrisy, spite, jealousy, stingyness, treachery, craftyness, evil desires and wrong views. Then he explains the manner in which practicing friendliness, sympathy, empathy and detachment rids one of those bad characteristics and leads on to attaining arahantship." />
<title>MN 40: Cūḷa Assapura Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					4. Mahā Yamaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p40">Sutta 40</a></h4>

					<h1>Cūḷa Assapura Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg281"><span class="f2 g"><b>[281]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.040.chlm.sbb.htm#p1">chlm</a>][<a href="../../../dhamma-vinaya/pts/mn/mn.040.horn.pts.htm">pts</a>][<a href="../../../dhamma-vinaya/mnl/mn/mn.040.upal.mnl.htm#p1">upal</a>][<a href="../../../dhamma-vinaya/ati/mn/mn.040.than.ati.htm">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā aṅgesu viharati assapuraɱ nāma aṅgānaɱ nigamo.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Samaṇā samaṇāti vo bhikkhave jano sañjānāti.|| ||</p>

					<p class="f4">Tumhe ca pana ke tumheti puṭṭhā samānā samaṇamhāti paṭijānātha.|| ||</p>

					<p class="f4">Tesaɱ vo bhikkhave evaɱ samaññānaɱ sataɱ evaɱ paṭiññānaɱ sataɱ 'yā samaṇasāmīcipaṭipadā,||<br />
					taɱ paṭipadaɱ paṭipajjissāma,||<br />
					evaɱ no ayaɱ amhākaɱ samaññā ca saccā bhavissati,||<br />
					paṭiññā ca bhūtā.|| ||</p>

					<p class="f4">Yesañ ca mayaɱ cīvara-piṇḍa-pāta-sen'āsana-gilāna-paccaya-bhesajja-parikkhāraɱ1 paribhuñjāma,||<br />
					tesaɱ te kārā amhesu maha-p-phalā bhavissanti mahā-nisaɱsā.|| ||</p>

					<p class="f4">Amhākañcevāyaɱ pabbajjā avañjhā bhavissati saphalā saudrayā'ti evaɱ hi vo bhikkhave sikkhitabbaɱ.|| ||</p>

					<p class="f4">3. Kathañ ca bhikkhave bhikkhu na samaṇasāmīcipaṭipadaɱ paṭipanno hoti?|| ||</p>

					<p class="f4">Yassa kassaci bhikkhave bhikkhuno abhijjhālussa abhijjhā a-p-pahīnā hoti,||<br />
					vyāpanna-cittassa vyāpādo a-p-pahīno hoti,||<br />
					kodhanassa kodho a-p-pahīno hoti,||<br />
					upanāhi'ssa upanāho a-p-pahīno hoti,||<br />
					makkhi'ssa makkho a-p-pahīno hoti,||<br />
					paḷāsissa paḷāso a-p-pahīno hoti,||<br />
					issukissa issā a-p-pahīnā hoti,||<br />
					maccharissa macchariyaɱ a-p-pahīnaɱ hoti,||<br />
					saṭhassa sāṭheyyaɱ a-p-pahīnaɱ hoti,||<br />
					māyāvissa māyā a-p-pahīnā hoti,||<br />
					pāpicchassa pāpikā icchā a-p-pahīnā hoti,||<br />
					micchā-diṭṭhissa2 micchā-diṭṭhi a-p-pahīnā hoti,||<br />
					imesaɱ kho ahaɱ bhikkhave samaṇamalānaɱ samaṇadosānaɱ samaṇakasaṭānaɱ3 āpāyikānaɱ ṭhānānaɱ duggativedanīyānaɱ appahānā na samaṇasāmīcipaṭipadaɱ paṭipannoti vadāmi.|| ||</p>

					<p class="f4">Seyyathā pi,||<br />
					bhikkhave,||<br />
					maṭajaɱ nāma4 āvudhajātaɱ ubhato dhāraɱ pītanisitaɱ,||<br />
					tadassa saṅghāṭiyā sampārutaɱ sampaliveṭhitaɱ5,||<br />
					tath'ūpamāhaɱ bhikkhave imassa bhikkhuno pabbajjaɱ vadāmi.|| ||</p>

					<p class="f4">4. Nāhaɱ bhikkhave saṅghāṭikassa saṅghāṭidhāraṇamattena sāmaññaɱ vadāmi.|| ||</p>

					<p class="f4">Nāhaɱ bhikkhave acelakassa acelakamattena sāmaññaɱ vadāmi.|| ||</p>

					<p class="f4">Nāhaɱ bhikkhave rajojallikassa rajojallikamattena sāmaññaɱ vadāmi.|| ||</p>

					<p class="f4">Nāhaɱ bhikkhave udakorohakassa udakorohakamattena sāmaññaɱ vadāmi.|| ||</p>

					<p class="f4">Nāhaɱ bhikkhave rukkha-mūlikassa <a id="pg282"><span class="f2 g"><b>[282]</b></span></a> rukkha-mūlikamattena sāmaññaɱ vadāmi.|| ||</p>

					<p class="f4">Nāhaɱ bhikkhave abbhokāsikassa abbhokāsikamattena sāmaññaɱ vadāmi.|| ||</p>

					<p class="f4">Nāhaɱ bhikkhave ubbhaṭṭhakassa ubbhaṭṭhakamattena sāmaññaɱ vadāmi.|| ||</p>

					<p class="f4">Nāhaɱ bhikkhave pariyāyabhattikassa pariyāyabhattikamattena sāmaññaɱ vadāmi.|| ||</p>

					<p class="f4">Nāhaɱ bhikkhave mantajjhāyakassa mantajjhāyakamattena sāmaññaɱ vadāmi.|| ||</p>

					<p class="f4">Nāhaɱ bhikkhave jaṭilakassa jaṭādhāraṇamattena sāmaññaɱ vadāmi.|| ||</p>

					<p class="f4">5. Saṅghāṭikassa ce bhikkhave saṅghāṭidhāraṇamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā,||<br />
					pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ saṅghāṭikaɱ kareyyuɱ,||<br />
					saṅghāṭikattam eva samādapeyyyuɱ: " ehi tvaɱ bhadramukha,||<br />
					saṅghāṭiko hohi saṅghāṭikassa te sato saṅghāṭidhāraṇamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissati,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati,||<br />
					pāpicchassa pāpikā icchā pahiyyissati,||<br />
					micchā-diṭṭhikassa micchā-diṭṭhi pahiyyissatī" ti.|| ||</p>

					<p class="f4">yasmā ca kho ahaɱ bhikkhave saṅghāṭikampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na saṅghāṭikassa saṅghāṭidhāraṇamattena sāmaññaɱ vadāmi.</p>

					<p class="f4">6. Acelakassa ce bhikkhave acelakamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ acelakaɱ kareyyuɱ,||<br />
					aclekattam eva samādapeyyuɱ: " ehi tvaɱ bhadramukha,||<br />
					acelako hohi,||<br />
					acelakassa te sato acelakamattena abhijjhālussa abhijjhā pahiyyissati,||<br />
					vyāpanna-cittassa <a id="pg283"><span class="f2 g"><b>[283]</b></span></a> vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave acelakampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na acelakassa acelakamattena sāmaññaɱ vadāmi.|| ||</p>

					<p class="f4">Rajojallikassa ce bhikkhave rajojallikamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ rajojallikaɱ kareyyuɱ,||<br />
					rajojallikattam eva samādapeyyuɱ: "ehi tvaɱ bhadramukha,||<br />
					rajojalliko hohi,||<br />
					rajojallikassa te sato rajojallikamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave rajojallikampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na rajojallikassa rajojallikamattena sāmaññaɱ vadāmi.|| ||</p>

					<p class="f4">Udakorohakassa ce bhikkhave udakorohakamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ udakorohakaɱ kareyyuɱ,||<br />
					udakorohakamattam eva samādapeyyuɱ: "ehi tvaɱ bhadramukha,udakorohako hohi,udakorohakassa te sato udakorohakamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave udakorohakampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na udakorohakassa udakorohakamattena sāmaññaɱ vadāmi.|| ||</p>

					<p class="f4">Rukkhamūlikassa ce bhikkhave rukkha-mūlikamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ rukkha-mūlikaɱ kareyyuɱ,||<br />
					rukkha-mūlikattam eva samādapeyyuɱ: " ehi tvaɱ bhadramukha,||<br />
					rukkha-mūliko hohi,||<br />
					rukkha-mūlikassa te sato rukkha-mūlikamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave rukkha-mūlikampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na rukkha-mūlikassa rukkha-mūlikamattena sāmaññaɱ vadāmi.|| ||</p>

					<p class="f4">Abbhokāsikassa ce bhikkhave abbhokāsikamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ abbhokāsikaɱ kareyyuɱ,||<br />
					abbhokāsikattam eva samādapeyyuɱ: "ehi tvaɱ bhadramukha,||<br />
					abbhokāsiko hohi,||<br />
					abbhokāsikassa te sato abbhokāsikamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave abbhokāsikampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na abbhokāsikassa abbhokāsikamattena sāmaññaɱ vadāmi.|| ||</p>

					<p class="f4">Ubbhaṭṭhakassa ce bhikkhave ubbhaṭṭhakamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ ubbhaṭṭhakaɱ kareyyuɱ,||<br />
					ubbhaṭṭhakattam eva samādapeyyuɱ: "ehi tvaɱ bhadramukha,||<br />
					ubbhaṭṭhako hohi,||<br />
					ubbhaṭṭhakassa te sato ubbhaṭṭhakamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.|| ||</p>

					<p class="f4">Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave ubbhaṭṭhakampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā-diṭṭhiɱ,||<br />
					tasmā na ubbhaṭṭhakassa ubbhaṭṭhakamattena sāmaññaɱ vadāmi.|| ||</p>

					<p class="f4">Pariyāyabhattikassa ce bhikkhave pariyāyabhattikamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ pariyāyabhattikaɱ kareyyuɱ,||<br />
					pariyāyabhattakattam eva samādapeyyuɱ: "ehi tvaɱ bhadramukha,||<br />
					pariyāyabhattiko hohi,||<br />
					pariyāyabhattikassa te sato pariyāyabhattikamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave pariyāyabhattikampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā diṭṭhiɱ,||<br />
					tasmā na pariyāyabhattikassa pariyāyabhattikamattena sāmaññaɱ vadāmi.|| ||</p>

					<p class="f4">Mantajjhāyakassa ce bhikkhave mantajjhāyakamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ mantajjhāyakaɱ kareyyuɱ,||<br />
					mantajjhāyakattam eva samādapeyyuɱ: "ehi tvaɱ bhadramukha,||<br />
					mantajjhāyako hohi,||<br />
					mantajjhāyakassa te sato mantajjhāyakamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,||<br />
					kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave mantajjhāyakampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā diṭṭhiɱ,||<br />
					tasmā na mantajjhāyakassa mantajjhāyakamattena sāmaññaɱ vadāmi.|| ||</p>

					<p class="f4">Jaṭilakassa ce bhikkhave jaṭādhāraṇamattena abhijjhālussa abhijjhā pahīyetha,||<br />
					vyāpanna-cittassa vyāpādo pahīyetha,||<br />
					kodhanassa kodho pahīyetha,||<br />
					upanāhi'ssa upanāho pahīyetha,||<br />
					makkhi'ssa makkho pahīyetha,||<br />
					paḷāsissa paḷāso pahīyetha,||<br />
					issukissa issā pahīyetha,||<br />
					maccharissa macchariyaɱ pahīyetha,||<br />
					saṭhassa sāṭheyyaɱ pahīyetha,||<br />
					māyāvissa māyā pahīyetha,||<br />
					pāpicchassa pāpikā icchā pahīyetha,||<br />
					micchā-diṭṭhikassa micchā-diṭṭhi pahīyetha,||<br />
					tam enaɱ mitt-ā-maccā ñātisā-lohitā jātam eva naɱ jaṭilakaɱ kareyyuɱ,||<br />
					jaṭilakattam eva samādapeyyuɱ: "ehi tvaɱ bhadramukha,||<br />
					jaṭilako hohi,||<br />
					jaṭilakassa te sato jaṭādhāraṇamattena abhijjhālussa abhijjhā pahiyyissati,||<br />
					vyāpanna-cittassa vyāpādo pahiyyissati,kodhanassa kodho pahiyyissati,||<br />
					upanāhi'ssa upanāho pahiyyissati,||<br />
					makkhi'ssa makkho pahiyyissati,||<br />
					paḷāsissa paḷāso pahiyyissatī,||<br />
					issukissa issā pahiyyissati,||<br />
					maccharissa macchariyaɱ pahiyyissati,||<br />
					saṭhassa sāṭheyyaɱ pahiyyissati,||<br />
					māyāvissa māyā pahiyyissati.Pāpicchassa pāpikā icchā pahiyyissati,||<br />
					micchā-diṭṭhikassa micchā diṭṭhi pahiyyissatī" ti.|| ||</p>

					<p class="f4">Yasmā ca kho ahaɱ bhikkhave jaṭilakampi idh'ekaccaɱ passāmi abhijjhāluɱ vyāpanna-cittaɱ kodhanaɱ upanāhiɱ makkhiɱ paḷāsiɱ issukiɱ macchariɱ saṭhaɱ māyāviɱ pāp'icchaɱ micchā diṭṭhiɱ,||<br />
					tasmā na jaṭilakassa jaṭādhāraṇamattena sāmaññaɱ vadāmi.|| ||</p>

					<p class="f4">7. Kathañ ca bhikkhave bhikkhu samaṇasāmīcipaṭipadaɱ paṭipanno hoti? Yassa kassaci bhikkhave bhikkhuno abhijjhālussa abhijjhā pahīnā hoti,||<br />
					vyāpanna-cittassa vyāpādo pahīno hoti,||<br />
					kodhanassa kodho pahīno hoti,||<br />
					upanāhi'ssa upanāho pahīno hoti,||<br />
					makkhi'ssa makkho pahīno hoti,||<br />
					paḷāsissa paḷāso pahīno hoti,||<br />
					issukissa issā pahīnā hoti,||<br />
					maccharissa macchariyaɱ pahīnaɱ hoti,||<br />
					saṭhassa sāṭheyyaɱ pahīnaɱ hoti,||<br />
					māyāvissa māyā pahīnā hoti,||<br />
					pāpicchassa pāpikā icchā pahīnā hoti,||<br />
					micchā-diṭṭhissa micchā-diṭṭhi pahīnā hoti,||<br />
					imesaɱ kho ahaɱ bhikkhave samaṇamalānaɱ samaṇadosānaɱ samaṇakasaṭānaɱ āpāyikānaɱ ṭhānānaɱ duggativedanīyānaɱ pahānā samaṇasāmīcipaṭipadaɱ paṭipannoti vadāmi.|| ||</p>

					<p class="f4">8.|| ||</p>

					<p class="f4">So sabbehi imehi pāpakehi akusalehi dhammehi visuddhamattāṇaɱ samanupassati.|| ||</p>

					<p class="f4">Tassa sabbehi imehi pāpakehi akusalehi dhammehi visuddhamattāṇaɱ samanupassato pāmujjaɱ jāyati.|| ||</p>

					<p class="f4">Pamuditassa pīti jāyati.|| ||</p>

					<p class="f4">Pīti-manassa kāyo passambhati.|| ||</p>

					<p class="f4">Pa-s-saddhakāyo sukhaɱ vedeti.|| ||</p>

					<p class="f4">Sukhino cittaɱ samādhiyati.|| ||</p>

					<p class="f4">9. So mettā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ.|| ||</p>

					<p class="f4">Iti uddham-adho tiriyaɱ sabbadhi sabbattatāya sabbā-vantaɱ lokaɱ mettā-saha-gatena cetasā vipulena mahaggatena appamāṇena averena avyāpajjhena1 pharitvā viharati.|| ||</p>

					<p class="f4">Karuṇā-saha-gatena cetasā ekaɱ disaɱ pharitvā viharati.|| ||</p>

					<p class="f4">Tathā dutiyaɱ,||<br />
					tathā tatiyaɱ,||<br />
					tathā catutthiɱ.|| ||</p>

					<p class="f4">Iti uddham-adho tiriyaɱ sabbadhi sabbattatāya sabbā-vantaɱ lokaɱ karuṇā-saha-gatena cetasā vipulena mahaggatena appamāṇena averena avyāpajjhena pharitvā viharati.|| ||</p>

					<p class="f4">Muditā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ.|| ||</p>

					<p class="f4">Iti uddham-adho tiriyaɱ sabbadhi sabbattatāya sabbā-vantaɱ lokaɱ muditā-saha-gatena cetasā vipulena mahaggatena appamāṇena averena avyāpajjhena pharitvā viharati.|| ||</p>

					<p class="f4">Upekkhā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ.|| ||</p>

					<p class="f4">Iti uddham-adho tiriyaɱ sabbadhi sabbattatāya sabbā-vantaɱ lokaɱ upekkhā-saha-gatena cetasā vipulena mahaggatena appamāṇena averena avyāpajjhena pharitvā viharati.|| ||</p>

					<p class="f4">10. Seyyathā pi,||<br />
					bhikkhave,||<br />
					pokkharaṇī acchodikā sātodikā sītodikā setakā supatitthā ramaṇīyā,||<br />
					puratthimāya <a id="pg284"><span class="f2 g"><b>[284]</b></span></a> ce pi disāya puriso āgaccheyya ghamm-ā-bhitatto ghamma-pareto kilanto tasito pipāsito.|| ||</p>

					<p class="f4">- So taɱ pokkharaṇiɱ āgamma vineyya udakapipāsaɱ,||<br />
					vineyya ghammapariḷāhaɱ.|| ||</p>

					<p class="f4">Pacchimāya ce pi disāya puriso āgaccheyya ghamm-ā-bhitatto ghamma-pareto kilanto tasito pipāsito.|| ||</p>

					<p class="f4">So taɱ pokkharaṇiɱ āgamma vineyya udakapipāsaɱ,||<br />
					vineyya ghammapariḷāhaɱ.|| ||</p>

					<p class="f4">Uttarāya ce pi disāya puriso āgaccheyya ghamm-ā-bhitatto ghamma-pareto kilanto tasito pipāsito.|| ||</p>

					<p class="f4">So taɱ pokkharaṇiɱ āgamma vineyya udakapipāsaɱ,||<br />
					vineyya ghammapariḷāhaɱ.|| ||</p>

					<p class="f4">Dakkhiṇāya ce pi disāya puriso āgaccheyya ghamm-ā-bhitatto ghamma-pareto kilanto tasito pipāsito so taɱ pokkharaṇiɱ āgamma vineyya udakapipāsaɱ,||<br />
					vineyya ghammapariḷāhaɱ.|| ||</p>

					<p class="f4">Yato kuto ce pi naɱ puriso āgaccheyya ghamm-ā-bhitatto ghamma-pareto kilanto tasito pipāsito,||<br />
					so taɱ pokkharaṇiɱ āgamma vineyya udakapipāsaɱ,||<br />
					vineyya ghammapariḷāhaɱ.|| ||</p>

					<p class="f4">11. Evam eva kho bhikkhave khattiyakulā ce pi agārasmā anagāriyaɱ pabba-jito hoti,||<br />
					so ca Tathāgata-p-paveditaɱ Dhamma-Vinayaɱ āgamma evaɱ mettaɱ karuṇaɱ muditaɱ upekkhaɱ bhāvetvā labhati ajjhattaɱ vūpasamaɱ.|| ||</p>

					<p class="f4">Ajjhattaɱ vūpasamā samaṇasāmīcipaṭipadaɱ7 paṭipannoti vadāmi.|| ||</p>

					<p class="f4">Brāhmaṇakulā ce pi agārasmā anagāriyaɱ pabba-jito hoti,||<br />
					so ca Tathāgata-p-paveditaɱ Dhamma-Vinayaɱ āgamma evaɱ mettaɱ karuṇaɱ muditaɱ upekkhaɱ bhāvetvā labhati ajjhattaɱ vūpasamaɱ.|| ||</p>

					<p class="f4">Ajjhattaɱ vūpasamā samaṇasāmīcipaṭipadaɱ paṭipannoti vadāmi.|| ||</p>

					<p class="f4">Vessakulā ce pi agārasmā anagāriyaɱ pabba-jito hoti,||<br />
					so ca Tathāgata-p-paveditaɱ Dhamma-Vinayaɱ āgamma evaɱ mettaɱ karuṇaɱ muditaɱ upekkhaɱ6 bhāvetvā labhati ajjhattaɱ vūpasamaɱ.|| ||</p>

					<p class="f4">Ajjhattaɱ vūpasamā samaṇasāmīcipaṭipadaɱ paṭipannoti vadāmi.Suddakulā ce pi kulā agārasmā anagāriyaɱ pabba-jito hoti,||<br />
					so ca Tathāgata-p-paveditaɱ Dhamma-Vinayaɱ āgamma evaɱ mettaɱ karuṇā muditaɱ upekkhaɱ6 bhāvetvā labhati ajjhattaɱ vūpasamaɱ.|| ||</p>

					<p class="f4">Ajjhattaɱ vūpasamā samaṇasāmīcipaṭipadaɱ7 paṭipannoti8 vadāmi.|| ||</p>

					<p class="f4">12. Khattiyakulā ce pi agārasmā anagāriyaɱ pabba-jito hoti,||<br />
					so ca āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Āsavānaɱ khayā samaṇo hoti.|| ||</p>

					<p class="f4">Brāhmaṇakulā ce pi agārasmā anagāriyaɱ pabba-jito hoti,||<br />
					so ca āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Āsavānaɱ khayā samaṇo hoti.Vessakulā ce pi agārasmā anagāriyaɱ pabba-jito hoti,||<br />
					so ca āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Āsavānaɱ khayā samaṇo hoti.|| ||</p>

					<p class="f4">Suddakulā ce pi agārasmā anagāriyaɱ pabba-jito hoti,||<br />
					so ca āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Āsavānaɱ khayā samaṇo hoti.|| ||</p>

					<p class="f4">Yasmā kasmā ce pi kulā agārasmā anagāriyaɱ pabba-jito hoti,||<br />
					so ca āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Āsavānaɱ khayā samaṇo hoti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ 'abhinandun' ti.</p>

					<p class="f4 ctr">Cūḷa Assapura Suttaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>