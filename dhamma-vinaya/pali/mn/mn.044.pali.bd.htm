<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 44." />
<title>MN 44. Cula Vedalla Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					5. Cūḷa Yamaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p44">Sutta 44</a></h4>

					<h1>Cūḷa Vedalla Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/bit/bit-32.htm#p1">wrrn</a>][<a href="../../../dhamma-vinaya/chlm/mn/mn.044.chlm.sbb.htm#p1">chlm</a>][<a href="../../../dhamma-vinaya/pts/mn/mn.044.horn.pts.htm#p1">pts</a>][<a href="../../../dhamma-vinaya/ati/mn/mn.044.than.ati.htm#p1">than</a>][<a href="../../../dhamma-vinaya/mnl/mn/mn.044.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Veḷuvane Kalandakanivāpe.|| ||</p>

					<p class="f4">Atha kho Visākho upāsako yena Dhammadinnā bhikkhunī ten'upasankami.|| ||</p>

					<p class="f4">Upasaŋkamitvā Dhammadinnaɱ bhikkhuniɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Visākho upāsako Dhammadinnaɱ bhikkhuniɱ etad avoca:|| ||</p>

					<p class="f4"><span class="f3">[<a id="p2">2</a>][<a href="../../ati/mn/mn.044.than.ati.htm#p2">than</a>].</span> "Sakkāyo sakkāyo ti ayye vuccati.|| ||</p>

					<p class="f4">Katamo nu kho ayye sakkāyo vutto Bhagavatā" ti?|| ||</p>

					<p class="f4">"Pañca kho ime āvuso Visākha upādāna-k-khandhā sakkāyo vutto Bhagavatā.|| ||</p>

					<p class="f4">Seyyath'īdaɱ:||<br />
					rūp'ūpādāna-k-khandho||<br />
					vedan'ūpādāna-k-khandho||<br />
					saññ'ūpādāna-k-khandho||<br />
					sankhār'ūpādāna-k-khandho||<br />
					viññāṇ'ūpādāna-k-khandho.|| ||</p>

					<p class="f4">Ime kho āvuso Visākha pañc'upādāna-k-khandhā sakkāyo vutto Bhagavatā" ti.|| ||</p>

					<p class="f4">"Sādhu ayye" ti kho Visākho upāsako Dhammadinnāya bhikkhuniyā bhāsitaɱ abhinan'ditvā anumo-ditvā Dhammadinnaɱ bhikkhuniɱ uttariɱ pañhaɱ āpucchi:|| ||</p>

					<p class="f4"><span class="f3">[<a id="p3">3</a>][<a href="../../ati/mn/mn.044.than.ati.htm#p3">than</a>].</span> "'Sakkāyasamudayo sakkāya-samudayo' ti ayye vuccati.|| ||</p>

					<p class="f4">Katamo nu kho ayye sakkāya-samudayo vutto Bhagavatā" ti?|| ||</p>

 					<p class="f4">"Yā'yaɱ āvuso Visākha taṇhā pono-bhavikā nandi-rāga-sahagatā tatra tatr-ā-bhinandinī.|| ||</p>

					<p class="f4">Seyyath'īdaɱ:||<br />
					kāma-taṇhā||<br />
					bhava-taṇhā||<br />
					vibhava-taṇhā.|| ||</p>

					<p class="f4">Ayaɱ kho āvuso Visākha sakkāya-samudayo vutto Bhagavatā" ti.|| ||</p>

					<p class="f4"><span class="f3">[<a id="p4">4</a>][<a href="../../ati/mn/mn.044.than.ati.htm#p4">than</a>].</span> "'Sakkāyanirodho sakkāya-nirodho' ti ayye vuccati.|| ||</p>

					<p class="f4">Katamo nu kho ayye sakkāya-nirodho vutto Bhagavatā" ti?|| ||</p>

					<p class="f4">"Yo kho āvuso Visākha tassā yeva taṇhāya asesa-virāga-nirodho cāgo paṭinissaggo mutti anālayo.|| ||</p>

					<p class="f4">Ayaɱ kho āvuso Visākha sakkāya-nirodho vutto Bhagavatā" ti.|| ||</p>

					<p class="f4"><span class="f3">[<a id="p5">5</a>][<a href="../../ati/mn/mn.044.than.ati.htm#p5">than</a>].</span> "'Sakkāya-nirodha-gāminī paṭipadā sakkāya-nirodha-gāminī-paṭipadā' ti ayye vuccati.|| ||</p>

					<p class="f4">Katamā nu kho ayye sakkāya-nirodha-gāminī-paṭipadā vuttā Bhagavatā" ti?|| ||</p>

					<p class="f4">"Ayam eva kho āvuso Visākha Ariyo Aṭṭhaŋgiko Maggo sakkāya-nirodha-gāminī-paṭipadā vuttā Bhagavatā.|| ||</p>

					<p class="f4">Seyyath'īdaɱ:||<br />
					sammā diṭṭhi||<br />
					sammā saŋkappo||<br />
					sammā vācā||<br />
					sammā kammanto||<br />
					sammā ājīvo||<br />
					sammā vāyāmo||<br />
					sammā sati||<br />
					sammā samādhi" ti.|| ||</p>

					<p class="f4"><span class="f3">[<a id="p6">6</a>][<a href="../../ati/mn/mn.044.than.ati.htm#p6">than</a>]</span> "Tañ'ñeva nu kho ayye upādānaɱ te pañc'upādāna-k-khandhā,||<br />
					udāhu aññatra pañcah'upādāna-k-khandhehi upādānan" ti?|| ||</p>

					<p class="f4">"Na kho āvuso Visākha tañ'ñeva upādānaɱ te pañc'upādāna-k-khandhā,||<br />
					<a id="pg300"><span class="f2 g"><b>[300]</b></span></a> na pi aññatra pañcah'upādāna-k-khandhehi upādānaɱ.|| ||</p>

					<p class="f4">Yo kho āvuso Visākha pañcas'upādāna-k-khandhesu chanda-rāgo,||<br />
					taɱ tattha upādānan" ti.|| ||</p>

					<p class="f4"><span class="f3">[<a id="p7">7</a>][<a href="../../ati/mn/mn.044.than.ati.htm#p7">than</a>].</span> "Kathaɱ pan'ayye sakkāya-diṭṭhi hotī" ti?|| ||</p>

					<p class="f4">"Idh'āvuso Visākha a-s-sutavā puthujjano ariyānaɱ adassāvī ariya-Dhammassa akovido ariya-Dhamme avinīto,||<br />
					sappurisānaɱ adassāvī sappurisa-Dhammassa akovido sappurisa-Dhamme avinīto||<br />
					rūpaɱ attato samanupassati,||<br />
					rūpa-vantaɱ vā attānaɱ,||<br />
					attani vā rūpaɱ,||<br />
					rūpasmiɱ vā attānaɱ;||<br />
					vedanaɱ attato samanupassati,||<br />
					vedanā-vantaɱ vā attānaɱ,||<br />
					attani vā vedanaɱ,||<br />
					vedanāya vā attānaɱ;||<br />
					saññaɱ attato samanupassati,||<br />
					saññā vantaɱ vā attānaɱ,||<br />
					attani vā saññaɱ,||<br />
					saññāya vā attānaɱ;||<br />
					sankhāre attato samanupassati,||<br />
					sankhāra-vantaɱ vā attānaɱ,||<br />
					attani vā sankhāre,||<br />
					sankhāresu vā attānaɱ;||<br />
					viññāṇaɱ attato samanupassati,||<br />
					viññāṇa-vantaɱ vā attānaɱ,||<br />
					attani vā viññāṇaɱ,||<br />
					viññāṇasmiɱ vā attānaɱ.|| ||</p>

					<p class="f4">Evaɱ kho āvuso Visākha sakkāya-diṭṭhi hotī" ti.|| ||</p>

					<p class="f4"><span class="f3">[<a id="p8">8</a>][<a href="../../ati/mn/mn.044.than.ati.htm#p8">than</a>]</span> "Kathaɱ pan'ayye sakkāya-diṭṭhi na hotī" ti?|| ||</p>

					<p class="f4">"Idh'āvuso Visākha sutavā ariya-sāvako ariyānaɱ dassāvī ariya-Dhammassa kovido ariya-Dhamme suvinīto,||<br />
					sappurisānaɱ dassāvī sappurisa-Dhammassa kovido sappurisa-Dhamme suvinīto||<br />
					na rūpaɱ attato samanupassati,||<br />
					na rūpa-vantaɱ vā attānaɱ,||<br />
					na attani vā rūpaɱ,||<br />
					na rūpasmiɱ vā attānaɱ;||<br />
					na vedanaɱ attato samanupassati,||<br />
					na vedanā-vantaɱ vā attānaɱ,||<br />
					na attani vā vedanaɱ,||<br />
					vedanāya vā attānaɱ;||<br />
					na saññaɱ attato samanupassati,||<br />
					na saññā vantaɱ vā attānaɱ,||<br />
					na attani vā saññaɱ,||<br />
					na saññāya vā attānaɱ;||<br />
					na sankhāre attato samanupassati,||<br />
					na sankhāra-vantaɱ vā attānaɱ,||<br />
					na attani vā sankhāre,||<br />
					na sankhāresu vā attānaɱ;||<br />
					na viññāṇaɱ attato samanupassati,||<br />
					na viññāṇa-vantaɱ vā attānaɱ,||<br />
					na attani vā viññāṇaɱ,||<br />
					na viññāṇasmiɱ vā attānaɱ.|| ||</p>

					<p class="f4">Evaɱ kho āvuso Visākha sakkāya-diṭṭhi na hotī" ti.|| ||</p>

					<p class="f4"><span class="f3">[<a id="p9">9</a>][<a href="../../ati/mn/mn.044.than.ati.htm#p9">than</a>]</span> "Katamo pan'ayye Ariyo Aṭṭhaŋgiko Maggo" ti?|| ||</p>

					<p class="f4">"Ayam'eva kho āvuso Visākha Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā diṭṭhi||<br />
					sammā saŋkappo||<br />
					sammā vācā||<br />
					sammā kammanto||<br />
					sammā ājīvo||<br />
					sammā vāyāmo||<br />
					sammā sati||<br />
					sammā samādhī" ti.|| ||</p>

					<p class="f4"><span class="f3">[<a id="p10">10</a>][<a href="../../ati/mn/mn.044.than.ati.htm#p10">than</a>].</span> "Ariyo pan'ayye aṭṭhaŋgiko Maggo saŋkhato udāhu asaŋkhato" ti?|| ||</p>

					<p class="f4">"Ariyo kho āvuso Visākha aṭṭhaŋgiko Maggo <a id="pg301"><span class="f2 g"><b>[301]</b></span></a> saŋkhato" ti.|| ||</p>

					<p class="f4"><span class="f3">[<a id="p11">11</a>][<a href="../../ati/mn/mn.044.than.ati.htm#p11">than</a>].</span> "Ariyena nu kho ayye aṭṭhaŋgikena maggena tayo khandhā saŋgahītā,||<br />
					udāhu tīhi khandhehi Ariyo Aṭṭhaŋgiko Maggo saŋgahīto" ti?|| ||</p>

					<p class="f4">"Na kho āvuso Visākha ariyena aṭṭhaŋgikena maggena tayo khandhā saŋgahītā.|| ||</p>

					<p class="f4">Tīhi ca kho āvuso Visākha khandhehi Ariyo Aṭṭhaŋgiko Maggo saŋgahīto:||<br />
					yā c'āvuso Visākha sammā-vācā,||<br />
					yo ca sammā-kammanto,||<br />
					yo ca sammā ājīvo,||<br />
					ime dhammā sīla-k-khandhe saŋgahītā.|| ||</p>

					<p class="f4">Yo ca sammā-vāyāmo,||<br />
					yā ca sammā-sati,||<br />
					yo ca sammā-samādhi,||<br />
					ime dhammā samādhi-k-khandhe saŋgahītā.|| ||</p>

					<p class="f4">Yā ca sammā-diṭṭhi,||<br />
					yo ca sammā-saŋkappo,||<br />
					ime dhammā paññā-k-khandhe saŋgahītā" ti.|| ||</p>

					<p class="f4"><span class="f3">[<a id="p12">12</a>][<a href="../../ati/mn/mn.044.than.ati.htm#p12">than</a>].</span> "Katamo pan'ayye samādhi?|| ||</p>

					<p class="f4">Katame samādhinimittā,<br />
					katame samādhiparikkhārā,<br />
					katamā samādhibhāvanā" ti?|| ||</p>

					<p class="f4">"Yā kho āvuso Visākha cittassa ek'aggatā ayaɱ samādhi.|| ||</p>

					<p class="f4">Cattāro sati-paṭṭhānā samādhinimittā.|| ||</p>

					<p class="f4">Cattāro samma-p-padhānā samādhiparikkhārā.|| ||</p>

					<p class="f4">Yā tesaɱ yeva dhammānaɱ āsevanā bhāvanā bahulī-kammaɱ,||<br />
					ayaɱ tattha samādhi bhāvanā" ti.|| ||</p>

					<p class="f4"><span class="f3">[<a id="p13">13</a>][<a href="../../ati/mn/mn.044.than.ati.htm#p13">than</a>].</span> "Kati pan'ayye sankhāra" ti?|| |||| ||</p>

					<p class="f4">"Tayo 'me āvuso Visākha sankhārā:<br />
					kāya-sankhāro||<br />
					vacī-sankhāro||<br />
					citta-sankhāro" ti.|| ||</p>

					<p class="f4"><span class="f3">[<a id="p14">14</a>][<a href="../../ati/mn/mn.044.than.ati.htm#p14">than</a>].</span> "Katamo pan'ayye kāya-sankhāro,||<br />
					katamo vacī-sankhāro,||<br />
					katamo citta-sankhāro" ti?|| ||</p>

					<p class="f4">"Assāsa-passāsā kho āvuso Visākha kāya-sankhāro.|| ||</p>

					<p class="f4">Vitakkavicārā vacī-sankhāro.|| ||</p>

					<p class="f4">Saññā ca vedanā ca citta-sankhāro" ti.|| ||</p>

					<p class="f4"><span class="f3">[<a id="p15">15</a>][<a href="../../ati/mn/mn.044.than.ati.htm#p15">than</a>]</span> "Kasmā pan'ayye assāsa-passāsā kāya-sankhāro?|| ||</p>

					<p class="f4">Kasmā vitakka-vicārā vacī-sankhāro?|| ||</p>

					<p class="f4">Kasmā saññā ca vedanā ca citta-sankhāro" ti?|| ||</p>

					<p class="f4">Assāsa-passāsā kho āvuso Visākha kāyikā ete dhammā kāya-paṭibaddhā.|| ||</p>

					<p class="f4">Tasmā assāsa-passāsā kāya-sankhāro.|| ||</p>

					<p class="f4">Pubbe kho āvuso Visākha vitakketvā vicāretvā pacchā vācaɱ bhindati.|| ||</p>

					<p class="f4">Tasmā vitakka-vicārā vacī-sankhāro.|| ||</p>

					<p class="f4">Saññā ca vedanā ca cetasikā ete dhammā cittapaṭibaddhā.|| ||</p>

					<p class="f4">Tasmā saññā ca vedanā ca citta-sankhāro" ti.|| ||</p>

					<p class="f4"><span class="f3">[<a id="p16">16</a>][<a href="../../ati/mn/mn.044.than.ati.htm#p16">than</a>]</span> "Kathañ ca pan'ayye saññā-vedayita-nirodha-samāpatti hotī" ti?|| ||</p>

					<p class="f4">"Na kho āvuso Visākha saññā-vedayita-nirodhaɱ samāpajjantassa bhikkhuno evaɱ hoti:<br />
					'Ahaɱ saññā-vedayita-nirodhaɱ samāpajjissan' ti vā,||<br />
					'Ahaɱ saññā-vedayita-nirodhaɱ samāpajjāmī' ti vā,||<br />
					'Ahaɱ saññā-vedayita-nirodham samāpanno' ti vā,||<br />
					atha khvāssa pubbe va tathā cittaɱ bhāvitaɱ hoti yan taɱ tathattāya upanetī" ti.|| ||</p>

					<p class="f4"><span class="f3">[<a id="p17">17</a>][<a href="../../ati/mn/mn.044.than.ati.htm#p17">than</a>]</span> "Saññā-vedayita-nirodhaɱ <a id="pg302"><span class="f2 g"><b>[302]</b></span></a> samāpajjantassa pan'ayye bhikkhuno katame dhammā paṭhamaɱ nirujjhanti:||<br />
					yadi vā kāya-sankhāro||<br />
					yadi vā vacī-sankhāro||<br />
					yadi vā citta-sankhāro" ti?|| ||</p>

					<p class="f4">"Saññā-vedayita-nirodhaɱ samāpajjantassa kho āvuso Visākha bhikkhuno paṭhamaɱ nirujjhati vacī-sankhāro,||<br />
					tato kāya-sankhāro,||<br />
					tato citta-sankhāro" ti.|| ||</p>

					<p class="f4"><span class="f3">[<a id="p18">18</a>][<a href="../../ati/mn/mn.044.than.ati.htm#p18">than</a>]</span> "Kathañ ca pan'ayye saññā-vedayita-nirodha-samāpattiyā vuṭṭhānaɱ hotī" ti?|| ||</p>

					<p class="f4">"Na kho āvuso Visākha saññā-vedayita-nirodha-samāpattiyā vuṭṭhahantassa bhikkhuno evaɱ hoti:||<br />
					'Ahaɱ saññā-vedayita-nirodha-samāpattiyā vuṭṭhahi'ssan' ti vā||<br />
					'Ahaɱ saññā-vedayita-nirodha-samāpattiyā vuṭṭhahāmī' ti vā||<br />
					'Ahaɱ saññā-vedayita-nirodha-samāpattiyā vuṭṭhito' ti vā||<br />
					atha khvāssa pubbe va tathā cittaɱ bhāvitaɱ hoti yan taɱ tathattāya upanetī" ti|| ||</p>

					<p class="f4"><span class="f3">[<a id="p19">19</a>][<a href="../../ati/mn/mn.044.than.ati.htm#p19">than</a>].</span> "Saññā-vedayita-nirodha-samāpattiyā vuṭṭhahantassa pan'ayye bhikkhuno katame dhammā paṭhamaɱ uppajjanti,||<br />
					yadi vā kāya-sankhāro,||<br />
					yadi vā vacī-sankhāro,||<br />
					yadi vā citta-sankhāro" ti?|| ||</p>

					<p class="f4">"Saññā-vedayita-nirodha-samāpattiyā vuṭṭhahantassa kho āvuso Visākha bhikkhuno||<br />
					paṭhamaɱ uppajjati citta-sankhāro,||<br />
					tato kāya-sankhāro,||<br />
					tato vacī-sankhāro" ti.|| ||</p>

					<p class="f4"><span class="f3">[<a id="p20">20</a>][<a href="../../ati/mn/mn.044.than.ati.htm#p20">than</a>]</span> "Saññā-vedayita-nirodha-samāpattiyā vuṭṭhitaɱ pan'ayye bhikkhuɱ kati phassā phusantī" ti?|| ||</p>

					<p class="f4">"Saññā-vedayita-nirodha-samāpattiyā vuṭṭhitaɱ kho āvuso Visākha bhikkhuɱ tayo phassā phusanti:||<br />
					suññato phasso,||<br />
					animitto phasso,||<br />
					appaṇihito phasso" ti.|| ||</p>

					<p class="f4"><span class="f3">[<a id="p21">21</a>][<a href="../../ati/mn/mn.044.than.ati.htm#p21">than</a>]</span> "Saññā-vedayita-nirodha-samāpattiyā vuṭṭhitassa pan'ayye bhikkhuno kiɱ-ninnaɱ cittaɱ hoti kiɱ-poṇaɱ kiɱ-pabbhāran" ti?|| ||</p>

					<p class="f4">"Saññā-vedayita-nirodha-samāpattiyā vuṭṭhitassa kho āvuso Visākha bhikkhuno||<br />
					viveka-ninnaɱ cittaɱ hoti||<br />
					viveka-poṇaɱ||<br />
					viveka-pabbhāran" ti.|| ||</p>

					<p class="f4"><span class="f3">[<a id="p22">22</a>][<a href="../../bit/bit-32.htm">bit</a>][<a href="../../ati/mn/mn.044.than.ati.htm#p22">than</a>]</span> "Kati pan'ayye vedanā" ti?|| ||</p>

					<p class="f4">"Tisso kho imā āvuso Visākha vedanā:||<br />
					sukhā vedanā||<br />
					dukkhā vedanā||<br />
					adukkha-m-asukhā vedanā" ti.|| ||</p>

					<p class="f4"><span class="f3">[<a id="p23">23</a>][<a href="../../ati/mn/mn.044.than.ati.htm#p23">than</a>].</span> "Katamā pan'ayye sukhā vedana,||<br />
					katamā dukkhā vedanā||<br />
					katamā adukkha-m-asukhā vedanā" ti?|| ||</p>

					<p class="f4">"Yaɱ kho āvuso Visākha kāyikaɱ vā||<br />
					ceta-sikaɱ vā||<br />
					sukhaɱ||<br />
					sātaɱ||<br />
					vedayitaɱ||<br />
					ayaɱ||<br />
					sukhā||<br />
					vedanā.|| ||</p>

					<p class="f4">Yaɱ kho āvuso Visākha kāyikaɱ vā||<br />
					ceta-sikaɱ vā||<br />
					dukkhaɱ||<br />
					asātaɱ||<br />
					vedayitaɱ||<br />
					ayaɱ||<br />
					dukkhā||<br />
					vedanā.|| ||</p>

					<p class="f4">Yaɱ kho āvuso Visākha kāyikaɱ vā||<br />
					ceta-sikaɱ vā||<br />
					n'eva sātaɱ-nāsātaɱ vedayitaɱ||<br />
					ayaɱ adukkha- <a id="pg303"><span class="f2 g"><b>[303]</b></span></a> m-asukhā vedanā" ti.|| ||</p>

					<p class="f4"><span class="f3">[<a id="p24">24</a>][<a href="../../ati/mn/mn.044.than.ati.htm#p24">than</a>]</span> Sukhā pan'ayye vedanā kiɱ-sukhā kiɱ-dukkhā,||<br />
					dukkhā vedanā kiɱ-dukkhā kiɱ-sukhā,||<br />
					adukkha-m-asukhā vedanā kiɱ-sukhā kiɱ-dukkhā ti?|| ||</p>

					<p class="f4">Sukhā kho āvuso Visākha vedanā ṭhiti-sukhā vipariṇāma-dukkhā,||<br />
					dukkhā vedanā ṭhiti-dukkhā vipariṇāma-sukhā,||<br />
					adukkha-m-asukhā vedanā ñāṇa-sukhā aññāṇ-dukkhā" ti.|| ||</p>

					<p class="f4"><span class="f3">[<a id="p25">25</a>][<a href="../../ati/mn/mn.044.than.ati.htm#p25">than</a>]</span> "Sukhāya pan'ayye vedanāya kiɱ-anusayo anuseti?|| ||</p>

					<p class="f4">Dukkhāya vedanāya kiɱ anusayo anuseti?|| ||</p>

					<p class="f4">Adukkha-m-asukhāya vedanāya kiɱ anusayo anusetī" ti?|| ||</p>

					<p class="f4">Sukhāya kho āvuso Visākha vedanāya rāg-ā-nusayo anuseti.|| ||</p>

					<p class="f4">Dukkhāya vedanāya paṭighā'nusayo anuseti.|| ||</p>

					<p class="f4">Adukkha-m-asukhāya vedanāya avijjā'nusayo anusetī"  ti.|| ||</p>

					<p class="f4"><span class="f3">[<a id="p26">26</a>][<a href="../../ati/mn/mn.044.than.ati.htm#p26">than</a>]</span> "Sabbāya nu kho ayye sukhāya vedanāya rāg-ā-nusayo anuseti?|| ||</p>

					<p class="f4">Sabbāya dukkhāya vedanāya paṭighā'nusayo anuseti?|| ||</p>

					<p class="f4">Sabbāya adukkha-m-asukhāya vedanāya avijjā'nusayo anusetī" ti?|| ||</p>

					<p class="f4">"Na kho āvuso Visākha sabbāya sukhāya vedanāya rāg-ā-nusayo anuseti,||<br />
					na sabbāya dukkhāya vedanāya paṭighā'nusayo anuseti,||<br />
					na sabbāya adukkha-m-asukhāya vedanāya avijjā'nusayo anusetī" ti.|| ||</p>

					<p class="f4"><span class="f3">[<a id="p27">27</a>][<a href="../../ati/mn/mn.044.than.ati.htm#p27">than</a>]</span> Sukhāya pan'ayye vedanāya kiɱ pahātabbaɱ?|| ||</p>

					<p class="f4">Dukkhāya vedanāya kiɱ pahātabbaɱ?|| ||</p>

					<p class="f4">Adukkha-m-asukhāya vedanāya kiɱ pahātabban" ti?|| ||</p>

					<p class="f4">"Sukhāya kho āvuso Visākha vedanāya rāg-ā-nusayo pahātabbo.|| ||</p>

					<p class="f4">Dukkhāya vedanāya paṭighā'nusayo pahātabbo.|| ||</p>

					<p class="f4">Adukkha-m-asukhāya vedanāya avijjā'nusayo pahātabbo" ti.|| ||</p>

					<p class="f4"><span class="f3">[<a id="p28">28</a>][<a href="../../ati/mn/mn.044.than.ati.htm#p28">than</a>]</span> "Sabbāya nu kho ayye sukhāya vedanāya rāg-ā-nusayo pahātabbo?|| ||</p>

					<p class="f4">Sabbāya dukkhāya vedanāya paṭighā'nusayo pahātabbo?|| ||</p>

					<p class="f4">Sabbāya adukkha-m-asukhāya vedanāya avijjā'nusayo pahātabbo" ti?|| ||</p>

					<p class="f4">"Na kho āvuso Visākha sabbāya sukhāya vedanāya rāg-ā-nusayo pahātabbo,||<br />
					na sabbāya dukkhāya vedanāya paṭighā'nusayo pahātabbo,||<br />
					na sabbāya adukkha-m-asukhāya vedanāya avijjā'nusayo pahātabbo.|| ||</p>

					<p class="f4">Idh'āvuso Visākha bhikkhu vivicc'eva kāmehi||<br />
					vivicca akusalehi dhammehi — ||<br />
					sa-vitakkaɱ sa-vicāraɱ —||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati,||<br />
					rāgan-tena pajahati,||<br />
					na tattha rāg-ā-nusayo anuseti.|| ||</p>

					<p class="f4">Idh'āvuso Visākha bhikkhu iti paṭisaŋcikkhati:||<br />
					'Kuda'ssu nāmāhaɱ tad'āyatanaɱ upasampajja viharissāmi||<br />
					yad'ariyā etarahi āyatanaɱ upassampajja viharanti' ti,||<br />
					iti anuttaresu vimokhesu pihaɱ||<br />
					<a id="pg304"><span class="f2 g"><b>[304]</b></span></a> upaṭṭhāpayato uppajjati pihāpaccayā domanassaɱ||<br />
					paṭighantena pajahati,||<br />
					na tattha paṭighā'nusayo anuseti.|| ||</p>

					<p class="f4">Idh'āvuso Visākha bhikkhu sukhassa ca pahānā||<br />
					dukkhassa ca pahānā||<br />
					pubbe va somanassa-domanassānaɱ attha-gamā —||<br />
					adukkha-ɱ-asukhaɱ —||<br />
					upekhā-sati-pārisuddhiɱ||<br />
					catutthaɱ jhānam upasampajja viharati,||<br />
					avijjan'tena pajahati,||<br />
					na tattha avijjā'nusayo anusetī" ti.|| ||</p>

					<p class="f4"><span class="f3">[<a id="p29">29</a>][<a href="../../ati/mn/mn.044.than.ati.htm#p29">than</a>].</span> Sukhāya pan'ayye vedanāya kiɱ paṭibhāgo" ti?|| ||</p>

					<p class="f4">"Sukhāya kho āvuso Visākha vedanāya dukkhā vedanā paṭibhāgo" ti.|| ||</p>

					<p class="f4">"Dukkhāya pan'ayye vedanāya kiɱ paṭibhāgo" ti?|| ||</p>

					<p class="f4">"Dukkhāya kho āvuso Visākha vedanāya sukhā vedanā paṭibhāgo" ti?|| ||</p>

					<p class="f4">"Adukkha-m-asukhāya pan'ayye vedanāya kiɱ paṭibhāgo" ti?|| ||</p>

					<p class="f4">"Adukkha-m-asukhāya kho āvuso Visākha vedanāya avijjā paṭibhāgo" ti.|| ||</p>

					<p class="f4">"Avijjāya pan'ayye kiɱ paṭibhāgo" ti?|| ||</p>

					<p class="f4">"Avijjāya kho āvuso Visākha vijjā paṭibhāgo" ti.|| ||</p>

					<p class="f4">"Vijjāya pan'ayye kiɱ paṭibhāgo" ti?|| ||</p>

					<p class="f4">"Vijjāya kho āvuso Visākha vimutti paṭibhāgo" ti.|| ||</p>

					<p class="f4">"Vimuttiyā pan'ayye kiɱ paṭibhāgo" ti?|| ||</p>

					<p class="f4">"Vimuttiyā kho āvuso Visākha Nibbānaɱ paṭibhāgo" ti.|| ||</p>

					<p class="f4">"Nibbānassa pan'ayye kiɱ paṭibhāgo" ti?|| ||</p>

					<p class="f4">"Accasarāvuso Visākha pañhaɱ||<br />
					nāsakkhi pañhānaɱ pariyan taɱ gahetuɱ.|| ||</p>

					<p class="f4">Nibbān'ogadhaɱ hi āvuso Visākha Brahma-cariyaɱ Nibbānaparāyanaɱ Nibbānapariyosānaɱ.|| ||</p>

					<p class="f4">Ākaṇkha-māno ca tvaɱ āvuso Visākha Bhagavantaɱ upasankamitvā etam'atthaɱ puccheyyāsi,||<br />
					yathā ca te Bhagavā vyākaroti tathā naɱ dhāreyyāsī" ti.|| ||</p>

					<p class="f4"><span class="f3">[<a id="p30">30</a>][<a href="../../ati/mn/mn.044.than.ati.htm#p30">than</a>]</span> Atha kho Visākho upāsako Dhammadinnāya bhikkhuniyā bhāsitaɱ abhinan'ditvā anumo-ditvā uṭṭhāy'āsanā Dhammadinnaɱ bhikkhuniɱ abhivādetvā padakkhiṇaɱ katvā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Visākho upāsako yāvatako ahosi Dhammadinnāya bhikkhuniyā saddhiɱ kathā-sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">Evaɱ vutte Bhagavā Visākhaɱ upāsakaɱ etad avoca:|| ||</p>

					<p class="f4">"Paṇḍitā Visākha Dhammadinnā bhikkhunī,||<br />
					mahā-paññā Visākha Dhammadinnā bhikkhunī.|| ||</p>

					<p class="f4">Mamañ-ce pi tvaɱ Visākha etam'atthaɱ puccheyyāsi,||<br />
					aham-pi taɱ evam'evaɱ vyākareyyaɱ<br />
					<a id="pg305"><span class="f2 g"><b>[305]</b></span></a> yathā taɱ Dhammadinnāya bhikkhuniyā vyākataɱ,||<br />
					eso c'ev'etassa attho,||<br />
					evam'etaɱ dhārehī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano Visākho upāsako Bhagavato bhāsitaɱ abhinandīti.|| ||</p>

					<p class="f4">Cūḷavedallasuttaɱ catutthaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>