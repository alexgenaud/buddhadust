<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 103. In this sutta the Buddha outlines the various ways in which argument and contention arise; the ways bhikkhus should attempt to resolve argument and contention; and the way one should respond if asked if one were the person who resolved an argument or raised another from the dark into the light." />
<title>MN 103: Kinti Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					1. Devadaha Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p103">Sutta 103</a></h4>

					<h1>Kinti Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg238"><span class="f2 g"><b>[238]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.103.chlm.sbb.htm#p1">chlm</a>][<a href="../../../dhamma-vinaya/pts/mn/mn.103.horn.pts.htm#p1">pts</a>][<a href="../../../dhamma-vinaya/wp/mn/mn.103.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.103.upal.mnl.htm#p1">upal</a>][<a href="../../../dhamma-vinaya/bd/mn/mn.103.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā kusiṇārāyaṃ viharati baliharaṇe vana-saṇḍe.|| ||</p>

					<p class="f4">Tatra kho Bhagavā bhikkhū āmantesi "Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ, Bhagavā etad avoca:|| ||</p>

					<p class="f4">"Kinti vo bhikkhave, mayi hoti:|| ||</p>

					<p class="f4">'Cīvara-hetu vā Samaṇo Gotamo dhammaṃ deseti,||<br />
					piṇḍa-pātahetu vā Samaṇo Gotamo dhammaṃ deseti,||<br />
					sen'āsanahetu vā Samaṇo Gotamo dhammaṃ deseti,||<br />
					iti bhav-ā-bhavahetu vā Samaṇo Gotamo dhammaṃ desetī' ti.|| ||</p>

					<p class="f4">Na kho no bhante,||<br />
					Bhagavati evaṃ hoti:|| ||</p>

					<p class="f4">'Cīvara-hetu vā Samaṇo Gotamo dhammaṃ deseti,||<br />
					piṇḍa-pātahetu vā Samaṇo Gotamo dhammaṃ deseti,||<br />
					sen'āsanahetu vā Samaṇo Gotamo dhammaṃ deseti,||<br />
					iti bhav-ā-bhavahetu vā Samaṇo Gotamo dhammaṃ dese' ti.|| ||</p>

					<p class="f4">Na ca kira vo bhikkhave,||<br />
					mayi evaṃ hoti:|| ||</p>

					<p class="f4">'Cīvara-hetu vā Samaṇo Gotamo dhammaṃ deseti,||<br />
					piṇḍa-pātahetu vā Samaṇo Gotamo dhammaṃ deseti,||<br />
					sen'āsanahetu vā Samaṇo Gotamo dhammaṃ deseti,||<br />
					iti bhav-ā-bhavahetu vā Samaṇo Gotamo dhammaṃ desetī' ti.|| ||</p>

					<p class="f4">Atha kinti carahi vo bhikkhave mayi hotī' ti.|| ||</p>

					<p class="f4">Evaṃ kho no bhante, Bhagavati hoti:|| ||</p>

					<p class="f4">'Anukampako Bhagavā hitesī,||<br />
					anukampaṃ upādāya dhammaṃ desetī' ti|| ||</p>

					<p class="f4">Evañ ca kira vo bhikkhave,||<br />
					mayi hoti:|| ||</p>

					<p class="f4">'Anukampako Bhagavā hitesī,||<br />
					anukampaṃ upādāya dhammaṃ desetī' ti.|| ||</p>

					<p class="f4">Tasmātiha bhikkhave,||<br />
					ye vo mayā dhammā abhiññā desitā,</p>

					<p class="f4">Seyyath'īdaṃ:|| ||</p>

					<p class="f4">'Cattāro sati-paṭṭhānā||<br />
					cattāro samma-p-padhānā||<br />
					cattāro iddhi-pādā||<br />
					pañc'indriyāni||<br />
					pañca balāni||<br />
					satta <a id="pg239"><span class="f2 g"><b>[239]</b></span></a> bojjh'aṇgā||<br />
					Ariyo Aṭṭhaṇgiko Maggo.|| ||</p>

					<p class="f4">Tattha sabbeh'eva samaggehi sammodamānehi avivadamānehi sikkhitabbaṃ.|| ||</p>

					<p class="f4">Tesañca vo bhikkhave,||<br />
					samaggānaṃ sammodamānānaṃ avivadamānānaṃ sikkhataṃ,||<br />
					tattha siyuṃ dve bhikkhū abhidhamme nānāvādā.|| ||</p>

					<p class="f4">Tatra ce tumhākaṃ evam assa:|| ||</p>

					<p class="f4">'Imesaṃ kho āyasmantānaṃ atthato c'eva nānaṃ vyañjanato ca nānan' ti.|| ||</p>

					<p class="f4">Tattha yaṃ bhikkhuṃ suvacataraṃ maññeyyātha so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho atthato c'eva nānaṃ.|| ||</p>

					<p class="f4">Byanañjanato ca nānaṃ.|| ||</p>

					<p class="f4">Tadamināpetaṃ āyasmanto jānātha yathā atthato c'eva nānaṃ vyañjanato ca nānaṃ mā āyasmanto vivādaṃ āpajjitthā' ti.|| ||</p>

					<p class="f4">Athāparesaṃ ekato pakkhikānaṃ bhikkhūnaṃ yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho atthato c'eva nānaṃ vyañjanato ca nānaṃ.|| ||</p>

					<p class="f4">Tadamināpetaṃ āyasmanto jānātha yathā atthato c'eva nānaṃ byanjanato ca nānaṃ mā āyasmanto vivādaṃ āpajjitthā' ti.|| ||</p>

					<p class="f4">Iti duggahitaṃ duggahitato dhāretabbaṃ suggahitaṃ suggahitato dhāretabbaṃ duggahitaṃ duggahitato dhāretvā suggahitaṃ suggahitato dhāretvā||<br />
					yo dhammo||<br />
					yo vinayo||<br />
					so bhāsitabbo.|| ||</p>

					<p class="f4">Tatra ce tumhākaṃ evam assa.|| ||</p>

					<p class="f4">'Imesaṃ kho āyasmantānaṃ atthato hi kho nānaṃ,||<br />
					byanjanato sametī' ti.|| ||</p>

					<p class="f4">Tattha yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ atthato hi kho nānaṃ,||<br />
					vyañjanato sameti.|| ||</p>

					<p class="f4">Tadamināpetaṃ āyasmanto jānātha yathā atthato hi kho nānaṃ,||<br />
					vyañjanato sameti.|| ||</p>

					<p class="f4">Mā āyasmanto vivādaṃ āpajjitthā' ti.|| ||</p>

					<p class="f4">Athāparesaṃ ekato pakkhikānaṃ bhikkhūnaṃ yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho atthato hi kho nānaṃ vyañjanato sameti.|| ||</p>

					<p class="f4">Tadamināpetaṃ āyasmanto jānātha'yathā atthato hi kho nānaṃ,||<br />
					vyañjanato sameti.|| ||</p>

					<p class="f4">Mā āyasmanto vivādaṃ āpajjitthā' ti.|| ||</p>

					<p class="f4"><a id="pg240"><span class="f2 g"><b>[240]</b></span></a> Iti duggahitaṃ duggahitato dhāretabbaṃ suggahitaṃ suggahitato dhāretabbaṃ.|| ||</p>

					<p class="f4">Duggahitaṃ duggahito dhāretvā suggahitaṃ suggahitato dhāretvā||<br />
					yo dhammo||<br />
					yo vinayo||<br />
					so bhāsitabbo.|| ||</p>

					<p class="f4">Tatra ce tumhākaṃ evam assa:|| ||</p>

					<p class="f4">'Imesaṃ kho āyasmantānaṃ atthato hi kho sameti.|| ||</p>

					<p class="f4">Byanjanato nānan' ti.|| ||</p>

					<p class="f4">Tattha yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho atthato hi sameti.|| ||</p>

					<p class="f4">Byañjanato nānaṃ.|| ||</p>

					<p class="f4">Tadamināpetaṃ āyasmanto jānātha'yathā atthato hi kho sameti.|| ||</p>

					<p class="f4">Byañjanato nānaṃ.|| ||</p>

					<p class="f4">Appa-mattakaṃ kho pan'etaṃ||<br />
					yad idaṃ vyañjanaṃ mā āyasmanto appamattake vivādaṃ āpajjitthā' ti.|| ||</p>

					<p class="f4">Athāparesaṃ ekato pakkhikānaṃ bhikkhunaṃ yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:||<br />
					āyasmantānaṃ kho atthato hi kho sameti.|| ||</p>

					<p class="f4">Byañjanato nānaṃ.|| ||</p>

					<p class="f4">Tadamināpetaṃ āyasmanto jānātha'yathā atthato hi kho sameti vyañjanato nānaṃ.|| ||</p>

					<p class="f4">Appa-mattakaṃ kho pan'etaṃ||<br />
					yad idaṃ vyañjanaṃ.|| ||</p>

					<p class="f4">Mā āyasmanto appamattake vivādaṃ āpajjitthā' ti.|| ||</p>

					<p class="f4">Iti suggahitaṃ suggahitato dharetabbaṃ duggahitaṃ duggahitato dhāretabbaṃ.|| ||</p>

					<p class="f4">Suggahitaṃ suggahitato dhāretvā duggahitaṃ duggahitato dhāretvā||<br />
					yo dhammo||<br />
					yo vinayo||<br />
					so bhāsitabbo.|| ||</p>

					<p class="f4">Tatra ce tumhākaṃ evam assa:|| ||</p>

					<p class="f4">'Imesaṃ kho āyasmantānaṃ atthato c'eva sameti.|| ||</p>

					<p class="f4">Byañjanato ca sametī' ti.|| ||</p>

					<p class="f4">Tattha yaṃ bhikkhuṃ suvacataraṃ maññeyyātha so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho atthato c'eva sameti.|| ||</p>

					<p class="f4">Byañjanato ca sameti.|| ||</p>

					<p class="f4">Tadamināpetaṃ āyasmanto jānātha'yathā atthato c'eva sameti,||<br />
					vyañjanato ca sameti.|| ||</p>

					<p class="f4">Mā āyasmanto vivādaṃ āpajjitthā' ti.|| ||</p>

					<p class="f4">Athāparesaṃ ekato pakkhikānaṃ bhikkhūnaṃ yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Āyasmantānaṃ kho attato c'eva sameti.|| ||</p>

					<p class="f4">Byañjanato ca sameti.|| ||</p>

					<p class="f4">Tadamināpetaṃ āyasmanto jānātha'yathā atthato c'eva sameti,||<br />
					vyañjanato ca sameti.|| ||</p>

					<p class="f4">Mā āyasmanto <a id="pg241"><span class="f2 g"><b>[241]</b></span></a> vivādaṃ āpajjitthā' ti.|| ||</p>

					<p class="f4">Iti suggahitaṃ suggahitato dhāretabbaṃ suggahitaṃ suggahitato dhāretvā||<br />
					yo dhammo||<br />
					yo vinayo||<br />
					so bhāsitabbo.|| ||</p>

					<p class="f4">Tesañca vo bhikkhave, samaggānaṃ sammodamānānaṃ avivadamānānaṃ sikkhataṃ,||<br />
					siyā aññatarassa bhikkhuno āpatti siyā vītikkamo tatra bhikkhave,||<br />
					na codanāya taritabbaṃ,||<br />
					puggalo upapari-k-khitabbo,||<br />
					iti mayhañ ca avihesā bhavissati.|| ||</p>

					<p class="f4">Parassa ca puggalassa anupaghāto,||<br />
					paro hi puggalo akkodhano anupanāhī adandhadiṭṭhī suppaṭi-nissaggī,||<br />
					Sakkomi cā'haṃ etaṃ puggalaṃ akusalā vuṭṭhāpetvā kusale patiṭṭhāpetun' ti.|| ||</p>

					<p class="f4">Sace bhikkhave,||<br />
					evam assa kallaṃ vacanāya.|| ||</p>

					<p class="f4">Sace pana bhikkhave, evam assa:|| ||</p>

					<p class="f4">'Mayhaṃ kho avihesā bhavissati.|| ||</p>

					<p class="f4">Parassa ca puggalassa upaghāto,||<br />
					paro hi puggalo kodhano upanāhī adandhadiṭṭhī suppaṭi-nissaggī,||<br />
					Sakkomi c'āhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.|| ||</p>

					<p class="f4">Appa-mattakaṃ kho pan'etaṃ||<br />
					yad idaṃ parassa puggalassa upaghāto.|| ||</p>

					<p class="f4">Atha kho etad eva bahutaraṃ,||<br />
					'sohaṃ Sakkomi etaṃ puggalaṃ akusalā vuṭṭhāpetvā kusale patiṭṭhāpetun' ti.|| ||</p>

					<p class="f4">Sace bhikkhave,||<br />
					evam assa kallaṃ vacanāya.|| ||</p>

					<p class="f4">Sace pana bhikkhave,||<br />
					evam assa:|| ||</p>

					<p class="f4">'Mayhaṃ kho vihesā bhavissati.|| ||</p>

					<p class="f4">Parassa ca puggalassa</p>

					<p class="f4">Anupaghāto, paro hi puggalo akkodhano anupanāhī adandhadiṭṭhī du-p-paṭi-nissaggī.|| ||</p>

					<p class="f4">Sakkomi c'āhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.|| ||</p>

					<p class="f4">Appa-mattakaṃ kho pan'etaṃ||<br />
					'yad idaṃ mayhaṃ vihesā.|| ||</p>

					<p class="f4">Atha kho etad eva bahutaraṃ, sohaṃ</p>

					<p class="f4">Sakkomi etaṃ puggalaṃ akusalā vuṭṭhāpetvā kusale patiṭṭhāpetun' ti.|| ||</p>

					<p class="f4">Sace bhikkhave,||<br />
					evam assa kallaṃ vacanāya.|| ||</p>

					<p class="f4">Sace pana bhikkhave,||<br />
					evam assa: mayhañca kho vihesā bhavissati.|| ||</p>

					<p class="f4">Parassa ca puggalassa||<br />
					Upaghāto, paro hi puggalo kodhano upanāhī adandhadiṭṭhī du-p-paṭi-nissaggī.|| ||</p>

					<p class="f4">Sakkomi c'āhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.|| ||</p>

					<p class="f4">Appa-mattakaṃ kho pan'etaṃ||<br />
					'yad idaṃ mayhañ ca||<br />
					vihesā parassa ca puggalassa upaghāto.|| ||</p>

					<p class="f4">Atha kho etad eva bahutaraṃ,||<br />
					sohaṃ Sakkomi etaṃ puggalaṃ akusalā.|| ||</p>

					<p class="f4">Vuṭṭhāpetvā kusale patiṭṭhāpetun' ti.|| ||</p>

					<p class="f4">Sace bhikkhave,||<br />
					evam assa kallaṃ vacanāya.|| ||</p>

					<p class="f4">Sace pana bhikkhave,||<br />
					evam assa:|| ||</p>

					<p class="f4">'Mayhañ ca kho vihesā bhavissati.|| ||</p>

					<p class="f4">Parassa ca puggalassa upaghāto,||<br />
					paro <a id="pg242"><span class="f2 g"><b>[242]</b></span></a> hi puggalo kodhano upanāhī dandha-diṭṭhī du-p-paṭi-nissaggī.|| ||</p>

					<p class="f4">Na c'āhaṃ Sakkomi etaṃ puggalaṃ akusalā vuṭṭhāpetvā kusale patiṭṭhāpetun' ti.|| ||</p>

					<p class="f4">Eva-rūpe bhikkhave,||<br />
					puggale upekkhā nātimaññitabbā|| ||</p>

					<p class="f4">Tesañca vo bhikkhave,||<br />
					samaggānaṃ sammodamānānaṃ avivadamānānaṃ sikkhataṃ añña-maññassa vacīsaṃsāro uppajjeyya diṭṭhipalāso cetaso āghāto appaccayo anabhiraddhi.|| ||</p>

					<p class="f4">Tattha ekato pakkhikānaṃ bhikkhūnaṃ||<br />
					yaṃ bhikkhuṃ suvacataraṃ maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">'Yaṃ no āvuso,||<br />
					amhākaṃ samaggānaṃ sammodamānānaṃ avivadamānānaṃ sikkhataṃ añña-maññassa vacīsaṃsāro uppanno diṭṭhipalāso cetaso āghāto appaccayo anabhiraddhi.|| ||</p>

					<p class="f4">Taṃ jānamāno samāno garaheyyāti.|| ||</p>

					<p class="f4">Sammā vyākaramāno <a id="pg243"><span class="f2 g"><b>[243]</b></span></a> bhikkhave,||<br />
					bhikkhu evaṃ vyākareyya:|| ||</p>

					<p class="f4">Yaṃ no āvuso amhākaṃ samaggānaṃ sammodamānānaṃ avivadamānānaṃ sikkhataṃ añña-maññassa vacīsaṃsāro uppanno diṭṭhipalāso cetaso āghāto appaccayo anabhiraddhi.|| ||</p>

					<p class="f4">Taṃ jānamāno samāno garaheyyāti.|| ||</p>

					<p class="f4">Etaṃ pan'āvuso dhammaṃ a-p-pahāya Nibbānaṃ sacchi-kareyyāti.|| ||</p>

					<p class="f4">Sammā vyākaramāno bhikkhave,||<br />
					evaṃ vyākareyya: etaṃ kho āvuso,||<br />
					dhammaṃ a-p-pahāya na Nibbānaṃ sacchi-kareyyāti.|| ||</p>

					<p class="f4">Athāparesaṃ ekato pakkhikānaṃ bhikkhūnaṃ yaṃ bhikkhuṃ suvacatarā maññeyyātha,||<br />
					so upasaṇkamitvā evam assa vacanīyo:|| ||</p>

					<p class="f4">Yaṃ no āvuso amhākaṃ samaggānaṃ sammodamānānaṃ avivadamānānaṃ sikkhataṃ añña-maññassa vacīsaṃsaro uppanno diṭṭhipalāso cetaso āghāto appaccayo anabhiraddhi.|| ||</p>

					<p class="f4">Taṃ jānamāno samāno garaheyyāti.|| ||</p>

					<p class="f4">Sammā vyākaramāno bhikkhave,||<br />
					bhikkhu evaṃ vyākareyya:|| ||</p>

					<p class="f4">Yaṃ no āvuso amhākaṃ samaggānaṃ sammodamānānaṃ avivadamānānaṃ sikkhataṃ añña-maññassa vacīsaṃsāro uppanno diṭṭhipalāso cetaso āghāto appaccayo anabhiraddhi.|| ||</p>

					<p class="f4">Taṃ jānamāno samāno garaheyyāti.|| ||</p>

					<p class="f4">Etaṃ pan'āvuso dhammaṃ a-p-pahāya na Nibbānaṃ sacchi-kareyyāti.|| ||</p>

					<p class="f4">Sammā vyākaramāno bhikkhave,||<br />
					bhikkhu evaṃ vyākareyya:||<br />
					etaṃ kho āvuso,||<br />
					dhammaṃ a-p-pahāya na Nibbānaṃ sacchi-kareyyā' ti.|| ||</p>

					<p class="f4">Tañ ce bhikkhave,||<br />
					bhikkhuṃ pare evaṃ puccheyyuṃ:|| ||</p>

					<p class="f4">Āyasmatā no ete bhikkhū akusalā vuṭṭhāpetvā kusale patiṭṭhāpitāti.|| ||</p>

					<p class="f4">Sammā vyākaramāno bhikkhave,||<br />
					bhikkhu evaṃ vyākareyya:|| ||</p>

					<p class="f4">Idhāhaṃ āvuso,||<br />
					yena Bhagavā ten'upasaṇkamiṃ,||<br />
					tassa me Bhagavā dhammaṃ desesi,||<br />
					tāhaṃ dhammaṃ sutvā tesaṃ bhikkhūnaṃ abhāsiṃ:|| ||</p>

					<p class="f4">Taṃ te bhikkhū dhammaṃ sutvā akusalā vuṭṭhahiṃsu.|| ||</p>

					<p class="f4">Kusale patiṭṭhahiṃsū' ti.|| ||</p>

					<p class="f4">Evaṃ vyākaramāno kho bhikkhave,||<br />
					bhikkhu na c'eva attāṇaṃ ukkaṃseti,||<br />
					na paraṃ vambheti,||<br />
					Dhammassa c'ānudhammaṃ vyākaroti,||<br />
					na ca koci saha-dhammiko vād'ānuvādo gārayhaṃ ṭhānaṃ āga-c-chatī' ti.|| ||</p>

					<p class="f4">Idam avoca Bhagavā||<br />
					atta-manā te bhikkhū Bhagavato bhāsitaṃ abhinandunti.|| ||</p>

					<p class="ctr">Kinti Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>