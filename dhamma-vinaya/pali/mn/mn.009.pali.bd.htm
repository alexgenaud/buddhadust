<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 9. Sāriputta explains the path to attaining of consummate view in thirty two different ways." />
<title>MN 9. Samma Ditthi Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					1. Mūlapariyāya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p9">Sutta 9</a></h4>

					<h1>Sammā Diṭṭhi Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p> <a id="pg46"><span class="f2 g"><b>[46]</b></span></a> </p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.009.chlm.sbb.htm#p1">chlm</a>][<a href="../../../dhamma-vinaya/pts/mn/mn.009.horn.pts.htm#p1">pts</a>][<a href="../../../dhamma-vinaya/ati/mn/mn.009.ntbb.ati.htm#p1">ntbb</a>][<a href="../../../dhamma-vinaya/ati/mn/mn.009.than.ati.htm#p1">than</a>][<a href="../../../dhamma-vinaya/wp/mn/mn.009.ntbb.wp.htm#p1">bodh</a>][<a href="../../../dhamma-vinaya/mnl/mn/mn.009.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho āyasmā Sāriputto bhikkhū āmantesi:|| ||</p>

					<p class="f4">"Āvuso Bhikkhavo" ti.|| ||</p>

					<p class="f4">"Āvuso" ti||<br />
					kho te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">2. "'Sammā-diṭṭhi sammā-diṭṭhī' ti||<br />
					āvuso vuccati.|| ||</p>

					<p class="f4">Kittāvatā nu kho āvuso ariya-sāvako sammā-diṭṭhi hoti,||<br />
					ujugatāssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Dūrato pi kho mayaɱ āvuso āgaccheyyāma āyasmato Sāriputtassa santike etassa bhāsitassa attha-maññātuɱ,||<br />
					sādhu vatāya-smantaɱ yeva Sāriputtaɱ paṭibhātu etassa bhāsitassa attho,||<br />
					āyasmato Sāriputtassa sutvā bhikkhū dhāressantī" ti.|| ||</p>

					<p class="f4">"Tena hāvuso suṇātha sādhukaɱ manasi karotha bhāsissāmī" ti.|| ||</p>

					<p class="f4">"Evam āvuso" ti||<br />
					kho te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">3. "Yato kho āvuso ariya-sāvako akusalañ ca pajānāti,||<br />
					akusala-mūlañ ca pajānāti||<br />
					kusalañ ca pajānāti,||<br />
					kusala-mūlañ ca <a id="pg47"><span class="f2 g"><b>[47]</b></span></a> pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatāssa diṭṭhi,||<br />
					dhamme avecca-p-pasādena samannāgato āgato imaɱ Sad'Dhamman ti.|| ||</p>

					<p class="f4">4. Katamaɱ pan'āvuso akusalaɱ?|| ||</p>

					<p class="f4">Katamaɱ akusala-mūlaɱ?|| ||</p>

					<p class="f4">Katamaɱ kusalaɱ?|| ||</p>

					<p class="f4">Katamaɱ kusala-mūlan ti?|| ||</p>

					<p class="f4">Pāṇāti-pāto kho āvuso akusalaɱ,||<br />
					adinn'ādānaɱ akusalaɱ,||<br />
					kāmesu micchā-cāro akusalaɱ,||<br />
					musā-vādo akusalaɱ,||<br />
					pisuṇā-vācā akusalaɱ,||<br />
					pharusā-vācā akusalaɱ,||<br />
					samphappalāpo akusalaɱ,||<br />
					abhijjhā akusalaɱ,||<br />
					vyāpādo akusalaɱ,||<br />
					micchā-diṭṭhi akusalaɱ,||<br />
					idaɱ vuccat'āvuso akusalaɱ.|| ||</p>

					<p class="f4">5. Katamañ c'āvuso akusala-mūlaɱ?|| ||</p>

					<p class="f4">Lobho akusala-mūlaɱ,||<br />
					doso akusala-mūlaɱ,||<br />
					moho akusala-mūlaɱ.|| ||</p>

					<p class="f4">Idaɱ vuccat'āvuso akusala-mūlaɱ.|| ||</p>

					<p class="f4">6. Katamañ c'āvuso kusalaɱ?|| ||</p>

					<p class="f4">Pāṇāti-pātā veramaṇī kusalaɱ,||<br />
					adinn'ādānā veramaṇī kusalaɱ,||<br />
					kāmesu micchā-cārā veramaṇī kusalaɱ,||<br />
					musā-vādā veramaṇī kusalaɱ,||<br />
					pisuṇā-vācā veramaṇī kusalaɱ,||<br />
					pharusā-vācā veramaṇī kusalaɱ,||<br />
					samphappalāpā veramaṇī kusalaɱ,||<br />
					anabhijjhā kusalaɱ,||<br />
					avyāpādo kusalaɱ,||<br />
					sammā-diṭṭhi kusalaɱ.|| ||</p>

					<p class="f4">Idaɱ vuccat'āvuso kusalaɱ.|| ||</p>

					<p class="f4">7. Katamañ c'āvuso kusala-mūlaɱ?|| ||</p>

					<p class="f4">Alobho kusala-mūlaɱ,||<br />
					adoso kusala-mūlaɱ,||<br />
					amoho kusala-mūlaɱ.|| ||</p>

					<p class="f4">Idaɱ vuccat'āvuso kusala-mūlaɱ.|| ||</p>

					<p class="f4">8. Yato kho āvuso ariya-sāvako evaɱ akusalaɱ pajānāti,||<br />
					evaɱ akusala-mūlaɱ pajānāti,||<br />
					evaɱ kusalaɱ pajānāti,||<br />
					evaɱ kusala-mūlaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">9. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">10. Yato kho āvuso ariya-sāvako āhārañ ca pajānāti,||<br />
					āhāra-samudayañ ca pajānāti,||<br />
					āhāra-nirodhañ ca pajānāti,||<br />
					āhāra-nirodha-gāminiɱ paṭipadañ ca pajānāti||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato <a id="pg48"><span class="f2 g"><b>[48]</b></span></a> imaɱ Sad'Dhamman" ti.|| ||</p>

					<p class="f4">11. Katamo pan'āvuso āhāro?|| ||</p>

					<p class="f4">Katamo āhāra-samudayo?|| ||</p>

					<p class="f4">Katamo āhāra-nirodho?|| ||</p>

					<p class="f4">Katamo āhāra nirodha-gāminī paṭipadā ti?|| ||</p>

					<p class="f4">Cattāro me āvuso āhārā bhūtānaɱ vā||<br />
					sattānaɱ ṭhitiyā sambhavesīnaɱ vā anuggahāya.|| ||</p>

					<p class="f4">Katame cattāro?|| ||</p>

					<p class="f4">Kabaḷiɱkāro āhāro:||<br />
					oḷāriko vā,||<br />
					sukhumo vā;||<br />
					phasso dutiyo;||<br />
					mano-sañcetanā tatiyā;||<br />
					viññāṇaɱ catutthaɱ.|| ||</p>

					<p class="f4">Taṇhā-samudayā āhāra-samudayo,||<br />
					taṇhā-nirodhā āhāra-nirodho,||<br />
					ayam eva ariyo aṭṭhaṇgiko Maggo āhāra nirodha-gāminī paṭipadā.|| ||</p>

					<p class="f4">Seyyath'īdaɱ:|| ||</p>

					<p class="f4">Sammā-diṭṭhi||<br />
					sammā-saṇkappo||<br />
					sammā-vācā||<br />
					sammā-kammanto||<br />
					sammā-ājīvo||<br />
					sammā-vāyāmo||<br />
					sammā-sati||<br />
					sammā-samādhi.|| ||</p>

					<p class="f4">12. Yato kho āvuso ariya-sāvako evaɱ āhāraɱ pajānāti,||<br />
					evaɱ āhāra-samudayaɱ pajānāti,||<br />
					evaɱ āhāra-nirodhaɱ pajānāti,||<br />
					evaɱ āhāra-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">13. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">14. Yato kho āvuso ariya-sāvako dukkhañ ca pajānāti,||<br />
					dukkha-samudayañ ca pajānāti,||<br />
					dukkha-nirodhañ ca pajānāti,||<br />
					dukkha-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">15. Katamaɱ pan'āvuso dukkhaɱ?|| ||</p>

					<p class="f4">Katamo dukkha-samudayo?|| ||</p>

					<p class="f4">Katamo dukkha-nirodho?|| ||</p>

					<p class="f4">Katamā dukkha-nirodha-gāminī paṭipadā' ti.|| ||</p>

					<p class="f4">Jāti pi dukkhā,||<br />
					jarā pi dukkhā,||<br />
					vyādhi pi dukkho,||<br />
					maraṇam pi dukkhaɱ,||<br />
					soka-parideva-dukkha-domanass'upāyāsā pi dukkhā,||<br />
					yamp'icchaɱ na labhati tam pi dukkhaɱ,||<br />
					saṇkhittena pañc'upādāna-k-khandhā dukkhā.|| ||</p>

					<p class="f4">Idaɱ vuccat'āvuso dukkhaɱ.|| ||</p>

					<p class="f4">16. Katamo cāvuso dukkha-samudayo?|| ||</p>

					<p class="f4">Yā'yaɱ taṇhā pono-bhavikā nandi-rāga-sahagatā tatra tatrā bhinandinī - seyyath'īdaɱ:|| ||</p>

					<p class="f4">Kāma-taṇhā,||<br />
					bhava- <a id="pg49"><span class="f2 g"><b>[49]</b></span></a> taṇhā,||<br />
					vibhava-taṇhā -||<br />
					ayaɱ vuccat'āvuso dukkha-samudayo.|| ||</p>

					<p class="f4">17. Katamo cāvuso dukkha-nirodho?|| ||</p>

					<p class="f4">Yo tassā yeva taṇhāya asesa-virāga-nirodho cāgo paṭinissaggo mutti anālayo -||<br />
					ayaɱ vuccat'āvuso dukkha-nirodho.|| ||</p>

					<p class="f4">18. Katamā cāvuso dukkha-nirodha-gāminī-paṭipadā?|| ||</p>

					<p class="f4">Ayam eva ariyo aṭṭhaṇgiko Maggo dukkha-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">19. Yato kho āvuso ariya-sāvako evaɱ dukkhaɱ pajānāti,||<br />
					evaɱ dukkha-samudayaɱ pajānāti,||<br />
					evaɱ dukkha-nirodhaɱ pajānāti,||<br />
					evaɱ dukkha-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">20. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">21. Yato kho āvuso ariya-sāvako jarā-maraṇañ ca pajānāti,||<br />
					jarā-maraṇa-samudayañ ca pajānāti,||<br />
					jarā-maraṇa-nirodhañ ca pajānāti,||<br />
					jarā-maraṇa-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">22. Katamaɱ pan'āvuso jarā-maraṇaɱ?|| ||</p>

					<p class="f4">Katamo jarā-maraṇa-samudayo?|| ||</p>

					<p class="f4">Katamo jarā-maraṇa-nirodho?|| ||</p>

					<p class="f4">Katamā jarā-maraṇa-nirodha-gāminī paṭipadā ti?|| ||</p>

					<p class="f4">Yā tesaɱ sattānaɱ tamhi tamhi satta-nikāye jarā,||<br />
					jīraṇatā,||<br />
					khaṇḍiccaɱ,||<br />
					pāliccaɱ,||<br />
					valittacatā,||<br />
					āyuno saɱhāni,||<br />
					indriyānaɱ paripāko||<br />
					ayaɱ vuccat'āvuso jarā.|| ||</p>

					<p class="f4">22. Katamañ c'āvuso maraṇaɱ?|| ||</p>

					<p class="f4">Yā tesaɱ tesaɱ sattānaɱ tamhā tamhā satta-nikāyā cuti,||<br />
					cavanatā,||<br />
					bhedo,||<br />
					antara-dhānaɱ,||<br />
					maccumaraṇaɱ,||<br />
					kāla-kiriyā,||<br />
					khandhānaɱ bhedo,||<br />
					kalebarassa nikkhepo||<br />
					idaɱ vuccat'āvuso maraṇaɱ.|| ||</p>

					<p class="f4">Iti ayañ ca jarā,||<br />
					idañ ca maraṇaɱ -||<br />
					idaɱ vuccat'āvuso jarā-maraṇaɱ.|| ||</p>

					<p class="f4">Jāti samudayā jarā-maraṇa-samudayo.|| ||</p>

					<p class="f4">Jāti-nirodhā jarā-maraṇa-nirodho.|| ||</p>

					<p class="f4">Ayam eva ariyo aṭṭhaṇgiko Maggo jarā-maraṇa-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">23. Yato kho āvuso ariya-sāvako evaɱ jarā-maraṇaɱ pajānāti,||<br />
					evaɱ jarā-maraṇa-samudayaɱ pajānāti,||<br />
					evaɱ jarā-maraṇa-nirodhaɱ pajānāti,||<br />
					evaɱ jarā-maraṇa-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">24. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso <a id="pg50"><span class="f2 g"><b>[50]</b></span></a> añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">25. Yato kho āvuso ariya-sāvako jātiñ ca pajānāti,||<br />
					jāti-samudayañ ca pajānāti,||<br />
					jāti-nirodhañ ca pajānāti,||<br />
					jāti-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">26. Katamā pan'āvuso jāti?|| ||</p>

					<p class="f4">Katamo jāti-samudayo?|| ||</p>

					<p class="f4">Katamo jāti-nirodho?|| ||</p>

					<p class="f4">Katamā jāti-nirodha-gāminī paṭipadā' ti?|| ||</p>

					<p class="f4">Yā tesaɱ tesaɱ sattānaɱ tamhi tamhi satta-nikāye jāti,||<br />
					sañjāti,||<br />
					okkanti,||<br />
					abhinibbatti,||<br />
					khandhānaɱ,||<br />
					pātu-bhāvo,||<br />
					āyatanānaɱ paṭilābho -||<br />
					ayaɱ vuccat'āvuso jāti.|| ||</p>

					<p class="f4">Bhava-samudayā jāti samudayo.|| ||</p>

					<p class="f4">Bhava-nirodhā jāti-nirodho.|| ||</p>

					<p class="f4">Ayam eva ariyo aṭṭhaṇgiko Maggo jāti-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">27. Yato kho āvuso ariya-sāvako evaɱ jātiɱ pajānāti,||<br />
					evaɱ jāti-samudayaɱ pajānāti,||<br />
					evaɱ jāti-nirodhaɱ pajānāti,||<br />
					evaɱ jāti-nirodha-gāminiɱ paṭipadaɱ pajānāti,
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">28. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">29. Yato kho āvuso ariya-sāvako bhavañ ca pajānāti,||<br />
					bhava-samudayañ ca pajānāti,||<br />
					bhava-nirodhañ ca pajānāti,||<br />
					bhava-nirodha-gāminiɱ paṭipadañ ca pajānāti||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">30. Katamo pan'āvuso bhavo?|| ||</p>

					<p class="f4">Katamo bhava-samudayo?|| ||</p>

					<p class="f4">Katamo bhava-nirodho?|| ||</p>

					<p class="f4">Katamā bhava-nirodha-gāminī paṭipadā' ti?|| ||</p>

					<p class="f4">Tayo me āvuso bhavā:|| ||</p>

					<p class="f4">Kāma-bhavo,||<br />
					rūpa-bhavo||<br />
					arūpa-bhavo.|| ||</p>

					<p class="f4">Upādāna-samudayā bhava-samudayo.|| ||</p>

					<p class="f4">Upādāna nirodhā bhava-nirodho.|| ||</p>

					<p class="f4">Ayam eva ariyo aṭṭhaṇgiko Maggo bhava-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">31. Yato kho āvuso ariya-sāvako evaɱ bhavaɱ pajānāti,||<br />
					evaɱ bhava-samudayaɱ pajānāti,||<br />
					evaɱ bhava-nirodhaɱ pajānāti,||<br />
					evaɱ bhava-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">32. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">33. Yato kho āvuso ariya-sāvako upādānañ ca pajānāti,||<br />
					upādāna-samudayañ ca pajānāti,||<br />
					upādāna-nirodhañ ca pajānāti,||<br />
					upādāna-nirodha-gāminiɱ paṭipadañ ca pajānāti||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">34. Katamaɱ pan'āvuso upādānaɱ?|| ||</p>

					<p class="f4">Katamo upādāna-samudayo?|| ||</p>

					<p class="f4">Katamo upādāna-nirodho?|| ||</p>

					<p class="f4">Katamā upādāna-nirodha-gāminī paṭipadā' ti?|| ||</p>

					<p class="f4">Cattāro'me āvuso <a id="pg51"><span class="f2 g"><b>[51]</b></span></a> upādānā:|| ||</p>

					<p class="f4">Kām'ūpādānaɱ,||<br />
					diṭṭh'ūpādānaɱ,||<br />
					sīlabbat'ūpādānaɱ,||<br />
					attavād'ūpādānaɱ.|| ||</p>

					<p class="f4">Taṇhā-samudayā upādāna-samudayo.|| ||</p>

					<p class="f4">Taṇhā nirodhā upādāna nirodho.|| ||</p>

					<p class="f4">Ayam eva ariyo aṭṭhaṇgiko Maggo upādāna-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">35. Yato kho āvuso ariya-sāvako evaɱ upādānaɱ pajānāti,||<br />
					evaɱ upādāna-samudayaɱ pajānāti,||<br />
					evaɱ upādāna-nirodhaɱ pajānāti,||<br />
					evaɱ upādāna-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">36. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">37. Yato kho āvuso ariya-sāvako taṇhañ ca pajānāti,||<br />
					taṇhā-samudayañ ca pajānāti,||<br />
					taṇhā-nirodhañ ca pajānāti,||<br />
					taṇhā-nirodha-gāminiɱ paṭipadañ ca pajānāti||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">38. Katamā pan'āvuso taṇhā?|| ||</p>

					<p class="f4">Katamo taṇhā-samudayo?|| ||</p>

					<p class="f4">Katamo taṇhā-nirodho?|| ||</p>

					<p class="f4">Katamā taṇhā-nirodha-gāminī paṭipadā?|| ||</p>

					<p class="f4">Cha y'miāni āvuso taṇhākāyā:|| ||</p>

					<p class="f4">Rūpa-taṇhā,||<br />
					sadda-taṇhā,||<br />
					gandha-taṇhā,||<br />
					rasa-taṇhā,||<br />
					poṭṭhabba-taṇhā,||<br />
					dhamma-taṇhā.|| ||</p>

					<p class="f4">Vedanā-samudayā taṇhā-samudayo.|| ||</p>

					<p class="f4">Vedanā-nirodhā taṇhā-nirodho.|| ||</p>

					<p class="f4">Ayam eva ariyo aṭṭhaṇgiko Maggo taṇhā-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">39. Yato kho āvuso ariya-sāvako evaɱ taṇhaɱ pajānāti,||<br />
					evaɱ taṇhā-samudayaɱ pajānāti,||<br />
					evaɱ taṇhā-nirodhaɱ pajānāti,||<br />
					evaɱ taṇhā-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">40. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">41. Yato kho āvuso ariya-sāvako vedanañ ca pajānāti,||<br />
					vedanā-samudayañ ca pajānāti,||<br />
					vedanā-nirodhañ ca pajānāti,||<br />
					vedanā-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">42. Katamā pan'āvuso vedanā?|| ||</p>

					<p class="f4">Katamo vedanā-samudayo?|| ||</p>

					<p class="f4">Katamo vedanā-nirodho?|| ||</p>

					<p class="f4">Katamā vedanā-nirodha-gāminī paṭipadā' ti?|| ||</p>

					<p class="f4">Cha y'miāni āvuso vedanā-kāyā:|| ||</p>

					<p class="f4">Cakkhu-samphassajā vedanā,||<br />
					sota-samphassajā vedanā,||<br />
					ghāna-sampassajā vedanā,||<br />
					jivhā-samphassajā vedanā,||<br />
					kāya-samphassajā vedanā,||<br />
					mano-samphassajā vedanā.|| ||</p>

					<p class="f4">Phassa-samudayā vedanā-samudayo.|| ||</p>

					<p class="f4">Phassa nirodhā vedanā-nirodho.|| ||</p>

					<p class="f4">Ayam eva ariyo aṭṭhaṇgiko Maggo vedanā-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4"><a id="pg52"><span class="f2 g"><b>[52]</b></span></a> 43. Yato kho āvuso ariya-sāvako evaɱ vedanaɱ pajānāti,||<br />
					evaɱ vedanā-samudayaɱ pajānāti,||<br />
					evaɱ vedanā-nirodhaɱ pajānāti,||<br />
					evaɱ vedanā-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">44. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">45. Yato kho āvuso ariya-sāvako phassañ ca pajānāti,||<br />
					phassa-samudayañ ca pajānāti,||<br />
					phassa-nirodhañ ca pajānāti,||<br />
					phassa-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">46. Katamo pan'āvuso phasso?|| ||</p>

					<p class="f4">Katamo phassa-samudayo?|| ||</p>

					<p class="f4">Katamo phassa-nirodho?|| ||</p>

					<p class="f4">Katamā phassa-nirodha-gāminī paṭipadā' ti?|| ||</p>

					<p class="f4">Cha y'miāni āvuso phassakāyā:|| ||</p>

					<p class="f4">Cakkhu-samphasso,||<br />
					sota-samphasso,||<br />
					ghāna-samphasso,||<br />
					jivhā-samphasso,||<br />
					kāya-samphasso,||<br />
					mano-samphasso.|| ||</p>

					<p class="f4">Saḷāyatana-samudayā phassa-samudayo.|| ||</p>

					<p class="f4">Saḷāyata-nanirodhā phassa-nirodho.|| ||</p>

					<p class="f4">Ayam eva ariyo aṭṭhaṇgiko Maggo phassa-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">47. Yato kho āvuso ariya-sāvako evaɱ phassaɱ pajānāti,||<br />
					evaɱ phassa-samudayaɱ pajānāti,||<br />
					evaɱ phassa-nirodhaɱ pajānāti,||<br />
					evaɱ phassa-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">48. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">49. Yato kho āvuso ariya-sāvako saḷāyatanañ ca pajānāti,||<br />
					saḷāyatana-samudayañ ca pajānāti,||<br />
					saḷāyatana-nirodhañ ca pajānāti,||<br />
					saḷāyatana-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">50. Katamaɱ pan'āvuso saḷāyatanaɱ?|| ||</p>

					<p class="f4">Katamo saḷāyatana-samudayo?|| ||</p>

					<p class="f4">Katamo saḷāyata-nanirodho?|| ||</p>

					<p class="f4">Katamā saḷāyata-nanirodha-gāminī paṭipadā' ti?|| ||</p>

					<p class="f4">Cha y'miāni āvuso āyatanāni:|| ||</p>

					<p class="f4">Cakkh'āyatanaɱ,||<br />
					sot'āyatanaɱ,||<br />
					ghān'āyatanaɱ,||<br />
					jivh'āyatanaɱ,||<br />
					kāy'āyatanaɱ,||<br />
					man'āyatanaɱ.|| ||</p>

					<p class="f4">Nāma-rūpa-samudayā saḷāyatana-samudayo.|| ||</p>

					<p class="f4">Nāma-rūpa-nirodhā saḷāyatana-nirodho.|| ||</p>

					<p class="f4">Ayam eva ariyo aṭṭhaṇgiko Maggo saḷāyatana-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">51. Yato kho āvuso ariya-sāvako evaɱ saḷāyatanaɱ pajānāti,||<br />
					evaɱ saḷāyatana-samudayaɱ pajānāti,||<br />
					evaɱ saḷāyatana-nirodhaɱ <a id="pg53"><span class="f2 g"><b>[53]</b></span></a> pajānāti,||<br />
					evaɱ saḷāyatana-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">52. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">53. Yato kho āvuso ariya-sāvako nāma-rūpañ ca pajānāti,||<br />
					nāma-rūpa-samudayañ ca pajānāti,||<br />
					nāma-rūpa-nirodhañ ca pajānāti,||<br />
					nāma-rūpa-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">54. Katamaɱ pan'āvuso nāma-rūpaɱ?|| ||</p>

					<p class="f4">Katamo nāma-rūpasamudayo?|| ||</p>

					<p class="f4">Katamo nāma-rūpa-nirodho?|| ||</p>

					<p class="f4">Katamā nāma-rūpa-nirodha-gāminī paṭipadā' ti?|| ||</p>

					<p class="f4">Vedanā,||<br />
					saññā,||<br />
					cetanā,||<br />
					phasso,||<br />
					mana-sikāro -||<br />
					idaɱ vuccat'āvuso nāmaɱ.|| ||</p>

					<p class="f4">Cattāri ca mahā-bhūtāni||<br />
					catunnañ ca mahā-bhūtānaɱ upādāya rūpaɱ.|| ||</p>

					<p class="f4">Idaɱ vuccat'āvuso rūpaɱ.|| ||</p>

					<p class="f4">Iti idañ ca nāmaɱ||<br />
					idañ ca rūpaɱ -||<br />
					idaɱ vuccat'āvuso nāma-rūpaɱ.|| ||</p>

					<p class="f4">Viññāṇa-samudayā nāma-rūpa-samudayo.|| ||</p>

					<p class="f4">Viññāṇa-nirodhā nāma-rūpa-nirodho.|| ||</p>

					<p class="f4">Ayam eva ariyo aṭṭhaṇgiko Maggo nāma-rūpa-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">55. Yato kho āvuso ariya-sāvako evaɱ nāma-rūpaɱ pajānāti,||<br />
					evaɱ nāma-rūpa-samudayaɱ pajānāti,||<br />
					evaɱ nāma-rūpa-nirodhaɱ pajānāti,||<br />
					evaɱ nāma-rūpa-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">56. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">57. Yato kho āvuso ariya-sāvako viññāṇañ ca pajānāti,||<br />
					viññāṇa-samudayañ ca pajānāti,||<br />
					viññāṇa-nirodhañ ca pajānāti,||<br />
					viññāṇa-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">58. Katamaɱ pan'āvuso viññāṇaɱ?|| ||</p>

					<p class="f4">Katamo viññāṇa-samudayo?|| ||</p>

					<p class="f4">Katamo viññāṇa-nirodho?|| ||</p>

					<p class="f4">Katamā viññāṇa-nirodha-gāminī paṭipadā' ti?|| ||</p>

					<p class="f4">Cha y'miāni āvuso viññāṇa-kāyā:|| ||</p>

					<p class="f4">Cakkhu-viññāṇaɱ,||<br />
					sota-viññāṇaɱ,||<br />
					ghāna-viññāṇaɱ,||<br />
					jivhā-viññāṇaɱ,||<br />
					kāya-viññāṇaɱ,||<br />
					mano-viññāṇaɱ.|| ||</p>

					<p class="f4">Saṇkhāra-samudayā viññāṇa-samudayo.|| ||</p>

					<p class="f4">Saṇkhāra-nirodhā viññāṇa-nirodho.|| ||</p>

					<p class="f4">Ayam eva ariyo aṭṭhaṇgiko Maggo viññāṇa-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">59. Yato kho āvuso ariya-sāvako evaɱ viññāṇaɱ pajānāti,||<br />
					evaɱ viññāṇa-samudayaɱ pajānāti,||<br />
					evaɱ viññāṇa-nirodhaɱ pajānāti,||<br />
					evaɱ viññāṇa-nirodha-gāminiɱ-paṭipadaɱ pa- <a id="pg54"><span class="f2 g"><b>[54]</b></span></a> jānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">60. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">61. Yato kho āvuso ariya-sāvako saṇkhāre ca pajānāti,||<br />
					saṇkhāra-samudayañ ca pajānāti,||<br />
					saṇkhāra-nirodhañ ca pajānāti,||<br />
					saṇkhāra-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">62. Katame pan'āvuso saṇkhārā?|| ||</p>

					<p class="f4">Katamo saṇkhāra-samudayo?|| ||</p>

					<p class="f4">Katamo saṇkhāra-nirodho?|| ||</p>

					<p class="f4">Katamā saṇkhāra-nirodha-gāminī paṭipadā' ti?|| ||</p>

					<p class="f4">Tayo'me āvuso saṇkhārā:|| ||</p>

					<p class="f4">Kāya-saṇkhāro,||<br />
					vacī-saṇkhāro,||<br />
					citta-saṇkhāro.|| ||</p>

					<p class="f4">Avijjā-samudayā saṇkhāra-samudayo.|| ||</p>

					<p class="f4">Avijjā-nirodhā saṇkhāra-nirodho.|| ||</p>

					<p class="f4">Ayam eva ariyo aṭṭhaṇgiko Maggo saṇkhāranirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">63. Yato kho āvuso ariya-sāvako evaɱ saṇkhāre pajānāti,||<br />
					evaɱ saṇkhāra-samudayaɱ pajānāti,||<br />
					evaɱ saṇkhāra-nirodhaɱ pajānāti,||<br />
					evaɱ saṇkhāra-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">64. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pariyāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">65. Yato kho āvuso ariya-sāvako avijjañ ca pajānāti,||<br />
					avijjā-samudayañ ca pajānāti,||<br />
					avijjā-nirodhañ ca pajānāti,||<br />
					avijjā-nirodha-gāminiɱ paṭipadañca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">66. Katamā pan'āvuso avijjā?|| ||</p>

					<p class="f4">Katamo avijjā-samudayo?|| ||</p>

					<p class="f4">Katamo avijjā-nirodho?|| ||</p>

					<p class="f4">Katamā avijjā-nirodha-gāminī paṭipadā ti?|| ||</p>

					<p class="f4">Yaɱ kho āvuso dukkhe aññāṇaɱ,||<br />
					dukkha-samudaye aññāṇaɱ,||<br />
					dukkha-nirodhe aññāṇaɱ,||<br />
					dukkha-nirodha-gāminiyā paṭipadāya aññāṇaɱ -||<br />
					ayaɱ vuccat'āvuso avijjā.|| ||</p>

					<p class="f4">Āsava-samudayā avijjā-samudayo.|| ||</p>

					<p class="f4">Āsava-nirodhā avijjā-nirodho.|| ||</p>

					<p class="f4">Ayam eva ariyo aṭṭhaṇgiko Maggo avijjā nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">67. Yato kho āvuso ariya-sāvako evaɱ avijjaɱ pajānāti,||<br />
					evaɱ avijjā-samudayaɱ pajānāti,||<br />
					evaɱ avijjā-nirodhaɱ pajānāti,||<br />
					evaɱ avijjā-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="ctr c">&#9632;</p>

					<p class="f4">68. "Sādh'āvuso" ti kho te bhikkhū āyasmato Sāriputtassa bhāsitaɱ||<br />
					abhinan'ditvā anumo-ditvā āyasmantaɱ Sāriputtaɱ uttariɱ pañhaɱ āpucchuɱ:|| ||</p>

					<p class="f4">"Siyā pan'āvuso añño pi pari- <a id="pg55"><span class="f2 g"><b>[55]</b></span></a> yāyo yathā ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato,||<br />
					āgato imaɱ Sad'Dhamman" ti?|| ||</p>

					<p class="f4">"Siyā āvuso.|| ||</p>

					<p class="f4">69. Yato kho āvuso ariya-sāvako āsavañ ca pajānāti,||<br />
					āsava-samudayañ ca pajānāti,||<br />
					āsava-nirodhañ ca pajānāti,||<br />
					āsava-nirodha-gāminiɱ paṭipadañ ca pajānāti,||<br />
					ettāvatā pi kho āvuso ariya-sāvako sammā-diṭṭhi hoti,||<br />
					ujugatā'ssa diṭṭhi,||<br />
					dhamme avecca-p-pasādena samannāgato||<br />
					āgato imaɱ Sad'Dhamman ti.|| ||</p>

					<p class="f4">70. Katamo pan'āvuso āsavo?|| ||</p>

					<p class="f4">Katamo āsava-samudayo?|| ||</p>

					<p class="f4">Katamo āsava-nirodho?|| ||</p>

					<p class="f4">Katamā āsava-nirodha-gāminī paṭipadā ti?|| ||</p>

					<p class="f4">Tayo'me āvuso āsavā:|| ||</p>

					<p class="f4">Kām'āsavo||<br />
					bhav'āsavo||<br />
					avijj'āsavo.|| ||</p>

					<p class="f4">Avijjā-samudayā āsava-samudayo.|| ||</p>

					<p class="f4">Avijjā-nirodhā āsava-nirodho.|| ||</p>

					<p class="f4">Ayam eva ariyo aṭṭhaṇgiko Maggo āsava-nirodha-gāminī paṭipadā -||<br />
					seyyath'īdaɱ:|| ||</p>

					<p class="f4">Sammā-diṭṭhi,||<br />
					sammā-saṇkappo,||<br />
					sammā-vācā,||<br />
					sammā-kammanto,||<br />
					sammā-ājīvo,||<br />
					sammā-vāyāmo,||<br />
					sammā-sati,||<br />
					sammā-samādhi.|| ||</p>

					<p class="f4">71. Yato kho āvuso ariya-sāvako evaɱ āsavaɱ pajānāti,||<br />
					evaɱ āsava-samudayaɱ pajānāti,||<br />
					evaɱ āsava-nirodhaɱ pajānāti,||<br />
					evaɱ āsava-nirodha-gāminiɱ paṭipadaɱ pajānāti,||<br />
					so sabbaso rāg'ānusayaɱ pahāya paṭigh'ānusayaɱ paṭivinodetvā 'asmī' ti||<br />
					diṭṭhi-mān'ānusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass'antaṇkaro hoti.|| ||</p>

					<p class="f4">Ettāvatā pi kho āvuso ariya-sāvako sammā-diṭṭhi hoti||<br />
					ujugatāssa diṭṭhi.|| ||</p>

					<p class="f4">Dhamme avecca-p-pasādena samannāgato.|| ||</p>

					<p class="f4">Āgato imaɱ Sad'Dhamman" ti.|| ||</p>

					<p class="f4">72. Idam avoca āyasmā Sāriputto.|| ||</p>

					<p class="f4">Attamanā te bhikkhū āyasmato Sāriputtassa bhāsitaɱ abhinandun" ti.|| ||</p>

					<p>&nbsp;</p>

					<p class="f4 ctr">Sammā-diṭṭhi Suttaɱ Navamaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>