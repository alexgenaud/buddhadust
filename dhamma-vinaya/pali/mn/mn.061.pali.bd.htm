<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 61. The Buddha teaches his son the importance of refraining from intentional false speech and the need for reflection prior to, during, and after doing deeds of body, speech, and mind." />
<title>MN 61: Ambalatthika-Rahulo-Vada Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					2. Bhikkhu Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p61">Sutta  61</a></h4>

					<h1>Ambalaṭṭhikā-Rāhul'ovāda Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.061.chlm.sbb.htm#p1">chlm</a>][<a href="../../../dhamma-vinaya/pts/mn/mn.061.horn.pts.htm">pts</a>][<a href="../../../dhamma-vinaya/ati/mn/mn.061.than.ati.htm#p1">than</a>][<a href="../../../dhamma-vinaya/mnl/mn/mn.061.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Veluvane Kalandakanivāpe.|| ||</p>

					<p class="f4">2. Tena kho pana samayen'āyasmā Rāhulo Ambalaṭṭhikāyaɱ viharati.|| ||</p>

					<p class="f4">Atha kho Bhagavā sāyaṇha-samayaɱ paṭisallānā vuṭṭhito yena Ambalaṭṭhikā yen'āyasmā Rāhulo ten'upasaṇkami.|| ||</p>

					<p class="f4">Addasā kho āyasmā Rāhulo Bhagavantaɱ dūrato va āga-c-chantaɱ.|| ||</p>

					<p class="f4">Disvāna āsanaɱ paññāpesi udakañ ca pādānaɱ.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja pāde pakkhālesi.|| ||</p>

					<p class="f4">Āyasmā pi kho Rāhulo Bhagavantaɱ abhivādetvā eka-m-antaɱ nisīdi.
					|| ||</p>

					<p class="f4">3. Atha kho Bhagavā parittaɱ udakāvasesaɱ udakādhāne ṭhapetvā āyasmantaɱ Rāhulaɱ āmantesi:</p>

					<p class="f4">"Passasi no tvaɱ Rāhula imaɱ parittaɱ udakāvasesaɱ udakādhāne ṭhapitan" ti?|| ||</p>

					<p class="f4">"Evaɱ bhante" ti.|| ||</p>

					<p class="f4">"Evaɱ parittaɱ kho Rāhula tesaɱ sāmaññaɱ||<br />
					yesaɱ n'atthi sampajānamusā-vāde lajjā" ti.|| ||</p>

					<p class="f4">4. Atha kho Bhagavā taɱ parittaɱ udakāvasesaɱ chaḍḍetvā āyasmantaɱ Rāhulaɱ āmantesi:|| ||</p>

					<p class="f4">"Passasi no tvaɱ Rāhula taɱ parittaɱ udakāvasesaɱ chaḍḍitan" ti?|| ||</p>

					<p class="f4">"Evaɱ bhante" ti.|| ||</p>

					<p class="f4">"Evaɱ chaḍḍitaɱ kho Rāhula tesaɱ sāmaññaɱ||<br />
					yesaɱ n'atthi sampajānamusā-vāde lajjā" ti.|| ||</p>

					<p class="f4">5. Atha kho Bhagavā taɱ udakādhānaɱ nikkujjitvā āyasmantaɱ Rāhulaɱ āmantesi:</p>

					<p class="f4">"Passasi no tvaɱ Rāhula imaɱ udakādhānaɱ nikkujjitan" ti?|| ||</p>

					<p class="f4">"Evaɱ bhante" ti.|| ||</p>

					<p class="f4">"Evaɱ nikkujjitaɱ kho Rāhula tesaɱ sāmaññaɱ,||<br />
					yesaɱ n'atthi sampajānamusā-vāde lajjāti.|| ||</p>

					<p class="f4">6. Atha kho Bhagavā taɱ udakādhānaɱ ukkujjitvā āyasmantaɱ Rāhulaɱ āmantesi:|| ||</p>

					<p class="f4">"Passasi no tvaɱ Rāhula imaɱ udakādhānaɱ rittaɱ tucchan" ti?|| ||</p>

					<p class="f4">"Evaɱ bhante" ti.|| ||</p>

					<p class="f4">"Evaɱ rittaɱ tucchaɱ kho Rāhula tesaɱ sāmaññaɱ||<br />
					yesaɱ n'atthi sampajānamusā-vāde lajjā.|| ||</p>

					<p class="f4">7. Seyyathā pi Rāhula rañño nāgo īsādanto ubbūḷhavā abhijāto saṇgāmāvacaro.|| ||</p>

					<p class="f4">So saṇgāmagato||<br />
					purimehi pi pādehi kammaɱ karoti,||<br />
					pacchimehi pi pādehi kammaɱ karoti,||<br />
					purimena pi kāyena kammaɱ karoti,||<br />
					pacchimena pi kāyena kammaɱ karoti,||<br />
					sīsena pi kammaɱ karoti,||<br />
					kaṇṇehi pi kammaɱ karoti,||<br />
					dantehi pi kammaɱ karoti,||<br />
					naṇguṭṭhena pi <a id="pg415"><span class="f2 g"><b>[415]</b></span></a> kammaɱ karoti,||<br />
					rakkhat'eva soṇḍaɱ.|| ||</p>

					<p class="f4">Tattha hatthārohassa evaɱ hoti:|| ||</p>

					<p class="f4">'Ayaɱ kho rañño nāgo īsādanto ubbūḷhavā abhijāto saṇgāmāvacaro saṇgāmagato||<br />
					purimehi pi pādehi kammaɱ karoti,||<br />
					pacchimehi pi pādehi kammaɱ karoti,||<br />
					purimena pi kāyena kammaɱ karoti,||<br />
					pacchimena pi kāyena kammaɱ karoti,||<br />
					sīsena pi kammaɱ karoti,||<br />
					kaṇṇehi pi kammaɱ karoti,||<br />
					dantehi pi kammaɱ karoti,||<br />
					naṇguṭṭhena pi kammaɱ karoti,||<br />
					rakkhat'eva soṇḍaɱ,||<br />
					apariccattaɱ kho rañño nāgassa jīvitan' ti.|| ||</p>

					<p class="f4">Yato kho Rāhula rañño nāgo īsādanto ubbūḷhavā abhijāto saṇgāmāvacaro.|| ||</p>

					<p class="f4">So saṇgāmagato||<br />
					purimehi pi pādehi kammaɱ karoti,||<br />
					pacchimehi pi pādehi kammaɱ karoti,||<br />
					purimena pi kāyena kammaɱ karoti,||<br />
					pacchimena pi kāyena kammaɱ karoti,||<br />
					sīsena pi kammaɱ karoti,||<br />
					kaṇṇehi pi kammaɱ karoti,||<br />
					dantehi pi kammaɱ karoti,||<br />
					naṇguṭṭhena pi kammaɱ karoti,||<br />
					soṇḍāya pi kammaɱ karoti.|| ||</p>

					<p class="f4">Tattha hatthārohassa evaɱ hoti:|| ||</p>

					<p class="f4">'Ayaɱ kho rañño nāgo īsādanto ubbūḷhavā abhijāto saṇgāmāvacaro saṇgāmagato ayaɱ kho rañño nāgo īsādanto ubbūḷhavā abhijāto saṇgāmāvacaro saṇgāmagato||<br />
					purimehi pi pādehi kammaɱ karoti,||<br />
					pacchimehi pi pādehi kammaɱ karoti,||<br />
					purimena pi kāyena kammaɱ karoti,||<br />
					pacchimena pi kāyena kammaɱ karoti,||<br />
					sīsena pi kammaɱ karoti,||<br />
					kaṇṇehi pi kammaɱ karoti,||<br />
					dantehi pi kammaɱ karoti,||<br />
					naṇguṭṭhena pi kammaɱ karoti,||<br />
					soṇḍāya pi kammaɱ karoti.|| ||</p>

					<p class="f4">Pariccattaɱ kho rañño nāgassa jīvitaɱ,||<br />
					n'atthidāni kiñci rañño nāgassa karaṇīyan' ti.|| ||</p>

					<p class="f4">Evam eva kho Rāhula yassa kassaci sampajāna musā-vāde n'atthi lajjā,||<br />
					nāhaɱ tassa kiñci pāpaɱ akaraṇīyan ti vadāmi.|| ||</p>

					<p class="f4">Tasmā ti ha Rāhula:||<br />
					hassā pi na musā bhaṇissāmīti evaɱ hi te Rāhula sikkhitabbaɱ.|| ||</p>

					<p class="f4">8. Taɱ kim maññasi Rāhula?</p>

					<p class="f4">Kim atthiyo ādāso" ti?|| ||</p>

					<p class="f4">"Paccavekkhanattho bhante" ti.|| ||</p>

					<p class="f4">"Evam eva kho Rāhula pacc-a-vekkhitvā pacc-a-vekkhitvā kāyena kammaɱ kātabbaɱ,||<br />
					pacc-a-vekkhitvā pacc-a-vekkhitvā vācāya kammaɱ kātabbaɱ,||<br />
					pacc-a-vekkhitvā pacc-a-vekkhitvā manasā kammaɱ kātabbaɱ.|| ||</p>

					<p class="f4">9. Yad eva tvaɱ Rāhula kāyena kammaɱ kattukāmo ahosi tad eva te kāya-kammaɱ pacc-a-vekkhitabbaɱ: yannu kho ahaɱ idaɱ kāyena kammaɱ kattukāmo,||<br />
					idaɱ me kāya-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ kattukāmo,||<br />
					idamme kāya-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Eva-rūpaɱ te Rāhula kāyena kammaɱ sasakkaɱ na karaṇīyaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ kattukāmo,||<br />
					idaɱ me kāya-kammaɱ n'eva attavyābādhāya saɱvatteyya,||<br />
					na paravyābādhāya saɱvatteyya,||<br />
					na ubhayavyābādhāya saɱvatteyya,||<br />
					kusalaɱ idaɱ kāya-kammaɱ sukhudrayaɱ sukha-vipākanti.|| ||</p>

					<p class="f4">Eva-rūpaɱ te Rāhula kāyena kammaɱ karaṇīyaɱ.|| ||</p>

					<p class="f4">10. Karontena pi te Rāhula kāyena kammaɱ tad eva te kāya-kammaɱ pacc-a-vekkhitabbaɱ: yannu kho ahaɱ idaɱ kāyena kammaɱ karomi.|| ||</p>

					<p class="f4">Idamme kāya-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ karomi,||<br />
					idamme kāya-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Paṭisaɱhareyyāsi tvaɱ Rāhula eva-rūpaɱ kāya-kammaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ karomi,||<br />
					idamme kāya-kammaɱ n'eva attavyābādhāya saŋvattati,||<br />
					na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ kāya-kammaɱ sukhudrayaɱ sukha-vipākanti.|| ||</p>

					<p class="f4">Anupadajjeyyāsi tvaɱ Rāhula eva-rūpaɱ kāya-kammaɱ.|| ||</p>

					<p class="f4">11. Katvāpi te Rāhula kāyena kammaɱ tad eva te kāya-kammaɱ pacc-a-vekkhitabbaɱ: yannu kho ahaɱ idaɱ kāyena kammaɱ akāsiɱ,||<br />
					idamme kāya-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ akāsiɱ,||<br />
					idamme kāya-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ kāya-kammaɱ dukkh'udrayaɱ dukkha-vipākanti.|| ||</p>

					<p class="f4">Eva-rūpaɱ te Rāhula kāya-kammaɱ satthari vā viññūsu vā sabrahma-cārīsu desetabbaɱ,||<br />
					vivaritabbaɱ,||<br />
					uttānīkātabbaɱ,||<br />
					desetvā vīvaritvā uttānīkatvā āyatiɱ saŋvaraɱ āpajjitabbaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ kāyena kammaɱ akāsiɱ idamme kāya-kammaɱ n'eva attavyābādhāya saŋvattati,||<br />
					na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ kāya-kammaɱ sukhudrayaɱ sukha-vipākanti.|| ||</p>

					<p class="f4">Ten'eva tvaɱ Rāhula pītipāmojjena vihareyyāsi ahorattānusikkhī kusalesu dhammesu.|| ||</p>

					<p class="f4">12. Yad eva tvaɱ Rāhula vācāya kammaɱ kattukāmo ahosi.|| ||</p>

					<p class="f4">Tad eva te vacī-kammaɱ pacc-a-vekkhitabbaɱ: yannu kho ahaɱ idaɱ vācāya kammaɱ kattukāmo,||<br />
					idamme vacī-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ kattukāmo,||<br />
					idamme vacī-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Eva-rūpaɱ te Rāhula vācāya kammaɱ sasakkaɱ na karaṇīyaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ kattukāmo,||<br />
					idamme vacī-kammaɱ n'eva attavyābādhāya saɱvatteyya,||<br />
					na paravyābādhāya saɱvatteyya,||<br />
					na ubhayavyābādhāya saɱvatteyya,||<br />
					kusalaɱ idaɱ vacī-kammaɱ sukhudrayaɱ sukha-vipākanti.|| ||</p>

					<p class="f4">Eva-rūpaɱ te Rāhula vācāya kammaɱ karaṇīyaɱ.|| ||</p>

					<p class="f4">13. Karontena pi te Rāhula vācāya kammaɱ tad eva te vacī-kammaɱ pacc-a-vekkhitabbaɱ: yannu kho ahaɱ idaɱ vācāya kammaɱ karomi,||<br />
					idamme vacī-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ karomi,||<br />
					idamme vacī-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Paṭisaɱhareyyāsi tvaɱ Rāhula eva-rūpaɱ vacī-kammaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ karomi.|| ||</p>

					<p class="f4">Idamme vacī-kammaɱ n'eva attavyābādhāya saŋvattati,||<br />
					na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ vacī-kammaɱ sukhudrayaɱ sukha-vipākanti.|| ||</p>

					<p class="f4">Anupadajjeyyāsi tvaɱ Rāhula eva-rūpaɱ vacī-kammaɱ.|| ||</p>

					<p class="f4">14. Katvāpi te Rāhula vācāya kammaɱ tad eva te vacī-kammaɱ pacc-a-vekkhitabbaɱ: yannu kho ahaɱ idaɱ vācāya kammaɱ akāsiɱ,||<br />
					idamme vacī-kammaɱ attavyābādhāya pi saŋvattati.1 Paravyābādhāyapi saŋvattati.|| ||</p>

					<p class="f4">Ubhayabyābādhāyapi saŋvattati,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ akāsiɱ,||<br />
					idamme vacī-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ vacī-kammaɱ dukkh'udrayaɱ dukkha-vipākanti.|| ||</p>

					<p class="f4">Eva-rūpaɱ te Rāhula vacī-kammaɱ satthari vā viññūsu vā sabrahma-cārīsu desetabbaɱ,||<br />
					vivaritabbaɱ uttānīkātabbaɱ.|| ||</p>

					<p class="f4">Desetvā vivaritvā uttānīkatvā āyatiɱ saŋvaraɱ āpajjitabbaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ vācāya kammaɱ akāsiɱ,||<br />
					idamme vacī-kammaɱ n'eva attavyābādhāya saŋvattati.|| ||</p>

					<p class="f4">Na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ vacī-kammaɱ sukhudrayaɱ sukha-vipākanti.|| ||</p>

					<p class="f4">Ten'eva tvaɱ Rāhula pītipāmujjena vihareyyāsi aho rattānusikkhī kusalesu dhammesu.|| ||</p>

					<p class="f4">15. Yad eva tvaɱ Rāhula manasā kammaɱ kattukāmo ahosi.|| ||</p>

					<p class="f4">Tad eva te mano-kammaɱ pacc-a-vekkhitabbaɱ: yannu kho ahaɱ idaɱ manasā kammaɱ kattukāmo,||<br />
					idamme mano-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya,||<br />
					akusalaɱ idaɱ mano-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ manasā kammaɱ kattukāmo,||<br />
					idamme mano-kammaɱ attavyābādhāya pi saɱvatteyya,||<br />
					paravyābādhāya pi saɱvatteyya,||<br />
					ubhayavyābādhāya pi saɱvatteyya akusalaɱ idaɱ mano-kammaɱ dukkh'udrayaɱ dukkha-vipākanti.|| ||</p>

					<p class="f4">Eva-rūpaɱ te Rāhula manasā kammaɱ sasakkaɱ na karaṇīyaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho pana ahaɱ idaɱ manasā kammaɱ kattukāmo,||<br />
					idaɱ me mano-kammaɱ n'eva attavyābādhāya saɱvatteyya,||<br />
					na paravyābādhāya saɱvatteyya,||<br />
					na ubhayavyābādhāya saɱvatteyya,||<br />
					kusalaɱ idaɱ mano-kammaɱ sukhudrayaɱ sukha-vipākanti.|| ||</p>

					<p class="f4">Eva-rūpaɱ te Rāhula manasā kammaɱ karaṇīyaɱ.|| ||</p>

					<p class="f4">16. Karontena pi te Rāhula manasā kammaɱ tad eva te mano-kammaɱ pacc-a-vekkhitabbaɱ: yannu kho ahaɱ idaɱ manasā kammaɱ karomi,||<br />
					idamme mano-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ mano-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ manasā kammaɱ karomi,||<br />
					idamme mano-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ mano-kammaɱ dukkh'udrayaɱ dukkha-vipākanti.|| ||</p>

					<p class="f4">Paṭisaɱhareyyāsi tvaɱ Rāhula eva-rūpaɱ mano-kammaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ manasā kammaɱ karomi.|| ||</p>

					<p class="f4">Idamme mano-kammaɱ n'eva attavyābādhāya saŋvattati,||<br />
					na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ mano-kammaɱ sukhudrayaɱ sukha-vipākanti.|| ||</p>

					<p class="f4">Anupadajjeyyāsi tvaɱ Rāhula eva-rūpaɱ mano-kammaɱ.|| ||</p>

					<p class="f4">17. Katvāpi te Rāhula manasā kammaɱ tad eva te mano-kammaɱ pacc-a-vekkhitabbaɱ: yannu kho ahaɱ idaɱ manasā kammaɱ akāsiɱ.|| ||</p>

					<p class="f4">Idamme mano-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ mano-kammaɱ dukkh'udrayaɱ dukkha-vipākanti.|| ||</p>

					<p class="f4">Sace tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ manasā kammaɱ akāsiɱ.|| ||</p>

					<p class="f4">Idamme mano-kammaɱ attavyābādhāya pi saŋvattati,||<br />
					paravyābādhāya pi saŋvattati,||<br />
					ubhayavyābādhāya pi saŋvattati,||<br />
					akusalaɱ idaɱ mano-kammaɱ dukkh'udrayaɱ dukkha-vipākanti.||<br />
					Eva-rūpe te Rāhula mano-kamme aṭṭīyitabbaɱ,||<br />
					harāyitabbaɱ,||<br />
					jigucchitabbaɱ,||<br />
					aṭṭīyitvā harāyitvā jigucchitvā āyatiɱ saŋvaraɱ āpajjitabbaɱ.|| ||</p>

					<p class="f4">Sace pana tvaɱ Rāhula pacc-a-vekkhamāno evaɱ jāneyyāsi: yaɱ kho ahaɱ idaɱ manasā kammaɱ akāsiɱ.|| ||</p>

					<p class="f4">Idamme mano-kammaɱ n'eva attavyābādhāya saŋvattati,||<br />
					na paravyābādhāya saŋvattati,||<br />
					na ubhayavyābādhāya saŋvattati,||<br />
					kusalaɱ idaɱ mano-kammaɱ sukhudrayaɱ sukha-vipākanti.|| ||</p>

					<p class="f4">Ten'eva tvaɱ Rāhula pītipāmujjena vihareyyāsi ahorattānusikkhī kusalesu dhammesu.|| ||</p>

					<p class="f4">18. Ye hi keci Rāhula atītam addhānaɱ samaṇā vā brāhmaṇā vā kāya-kammaɱ parisodhesuɱ,||<br />
					vacī-kammaɱ parisodhesuɱ,||<br />
					mano-kammaɱ parisodhesuɱ,||<br />
					sabbe te evam evaɱ pacc-a-vekkhitvā pacc-a-vekkhitvā kāya-kammaɱ parisodhesuɱ.|| ||</p>

					<p class="f4">Paccavekkhitvā pacc-a-vekkhitvā vacī-kammaɱ parisodhesuɱ.|| ||</p>

					<p class="f4">Paccavekkhitvā pacc-a-vekkhitvā mano-kammaɱ parisodhesuɱ.||<br />
					Ye hi keci Rāhula anāgatam addhānaɱ samaṇā vā brāhmaṇā vā kāya-kammaɱ parisodhessanti,||<br />
					vacī-kammaɱ parisodhessanti,||<br />
					mano-kammaɱ parisodhessanti,||<br />
					sabbe te evam evaɱ pacc-a-vekkhitvā pacc-a-vekkhitvā kāya-kammaɱ parisodhessanti.|| ||</p>

					<p class="f4">Paccavekkhitvā pacc-a-vekkhitvā vacī-kammaɱ parisodhessanti.|| ||</p>

					<p class="f4">Paccavekkhitvā pacc-a-vekkhitvā mano-kammaɱ parisodhessanti.||<br />
					Ye hipi keci Rāhula etarahi samaṇā vā brahmaṇā vā kāya-kammaɱ parisodhenti,||<br />
					vacī-kammaɱ parisodhenti,||<br />
					mano-kammaɱ parisodhenti,||<br />
					sabbe te evam evaɱ pacc-a-vekkhitvā pacc-a-vekkhitvā kāya-kammaɱ parisodhenti.|| ||</p>

					<p class="f4">Paccavekkhitvā pacc-a-vekkhitvā vacī-kammaɱ parisodhenti.|| ||</p>

					<p class="f4">Paccavekkhitvā pacc-a-vekkhitvā mano-kammaɱ parisodhenti.|| ||</p>

					<p class="f4">Tasmā ti ha Rāhula,||<br />
					pacc-a-vekkhitvā pacc-a-vekkhitvā kāya-kammaɱ parisodhessāma pacc-a-vekkhitvā pacc-a-vekkhitvā vacī-kammaɱ parisodhessāma.|| ||</p>

					<p class="f4">Paccavekkhitvā pacc-a-vekkhitvā mano-kammaɱ parisodhessāmāti evaɱ hi vo Rāhula sikkhitabbannati.|| ||</p>

					<p class="f4">Idam avoca Bhagavā atta-mano āyasmā Rāhulo Bhagavato bhāsitaɱ abhinandīti.|| ||</p>

					<p class="f4 ctr">AmbalaṭṭhikaRāhulovādasuttaɱ paṭhamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>