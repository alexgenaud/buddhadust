<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 74. Dighanakha is given an instruction in the abandoning of points of view, then in detachment from body, and sensation." />
<title>MN 74: Dighanakha Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					3. Paribbājaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p74">Sutta 74</a></h4>

					<h1>Dīghanakha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/mn/mn.074.horn.pts.htm#p1">pts</a>][<a href="../../../dhamma-vinaya/chlm/mn/mn.074.chlm.sbb.htm">chlm</a>][<a href="../../../dhamma-vinaya/ati/mn/mn.074.than.ati.htm#p1">than</a>][<a href="../../../dhamma-vinaya/mnl/mn/mn.074.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Gijjhakūṭe Sūkarakhatāyaɱ.|| ||</p>

					<p class="f4">Atha kho Dīghanakho paribbājako yena Bhagavā ten'upasankami.|| ||</p>

					<p class="f4">Upasaŋkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhito kho Dīghanakho paribbājako Bhagavantaɱ etad avoca:|| ||</p>

					<p class="f4">"Ahaɱ hi bho Gotama evaɱ-vādī evaɱ diṭṭhī:|| ||</p>

					<p class="f4">Sabbaɱ me na khamatī" ti.|| ||</p>

					<p class="f4">"Yā pi kho te esā Aggivessana diṭṭhi:|| ||</p>

					<p class="f4">'Sabbaɱ me na khamatī' ti,||<br />
					esā pi te diṭṭhi na khamatī" ti?|| ||</p>

					<p class="f4">"Esā ce me bho Gotama diṭṭhi khameyya||<br />
					taɱ p'assa tādisam'eva,||<br />
					taɱ p'assa <span class="f3"><a id="pg498"><span class="f2 g"><b>[498]</b></span></a></span> tādisam'evā" ti.|| ||</p>

					<p class="f4">"Ato kho te Aggivessana bahūhi bahutarā lokasmiɱ ye evam'āhaɱsu:||<br />
					'Taɱ p'assa tādisam'eva,||<br />
					taɱ p'assa tādisam'evā' ti||<br />
					te tañ'c'eva diṭṭhiɱ nappajahanti,||<br />
					aññañ'ca diṭṭhiɱ upādiyanti.|| ||</p>

					<p class="f4">Ato kho te Aggivessana tanūhi tanutarā lokasmiɱ ye evam'āhaɱsu:||<br />
					'Taɱ p'assa tādisam'eva,||<br />
					taɱ p'assa tādisam'evā' ti,||<br />
					te tañ'c'eva diṭṭhiɱ pajahanti,||<br />
					aññañ'ca diṭṭhiɱ na upādiyanti.|| ||</p>

					<p class="f4">Sant'Aggivessana eke samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me khamatī' ti.|| ||</p>

					<p class="f4">Sant'Aggivessana eke samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me na khamatī' ti.|| ||</p>

					<p class="f4">Sant'Aggivessana eke samaṇa-brāhmaṇā evaɱ-vādino evaɱ-diṭṭhino:||<br />
					'Ekaccaɱ me khamati,||<br />
					ekaccaɱ me na khamatī' ti.|| ||</p>

					<p class="ctr c">&#9632;</p>

					<p class="f4">Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me khamatī' ti,||<br />
					tesam'ayaɱ diṭṭhi||<br />
					sārāgāya santike||<br />
					saɱyogāya santike||<br />
					abhinandanāya santike||<br />
					ajjhosānāya santike||<br />
					upādānāya santike.|| ||</p>

					<p class="ctr c">&#9632;</p>

					<p class="f4">Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me na khamatī' ti,||<br />
					tesam'ayaɱ diṭṭhi||<br />
					asārāgāya santike||<br />
					asaɱyogāya santike||<br />
					anabhinandanāya santike||<br />
					anajjhosānāya santike||<br />
					anupādānāya santike" ti.|| ||</p>

					<p class="f4">Evaɱ vutte Dīghanakho paribbājako Bhagavantaɱ etad avoca:|| ||</p>

					<p class="f4">"Ukkaɱsati me bhavaɱ Gotamo diṭṭhi-gataɱ||<br />
					samukkaɱsati me bhavaɱ Gotamo diṭṭhi-gatan" ti.|| ||</p>

					<p class="ctr c">&#9632;</p>

					<p class="f4">"Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Ekaccaɱ me khamati,||<br />
					ekaccaɱ me na khamatī' ti,||<br />
					yā hi kho n'esaɱ khamati sā'yaɱ diṭṭhi||<br />
					sārāgāya santike||<br />
					saɱyogāya santike||<br />
					abhinandanāya santike||<br />
					ajjhosānāya santike||<br />
					upādānāya santike,||<br />
					yā hi kho n'esaɱ na khamati sā'yaɱ diṭṭhi||<br />
					asārāgāya santike||<br />
					asaɱyogāya santike||<br />
					anabhinandanāya santike||<br />
					anajjhosānāya santike||<br />
					anupādānāya santike.|| ||</p>

					<p class="ctr c">&#9632;</p>

					<p class="f4">Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me khamatī' ti,||<br />
					tattha viññū puriso iti paṭisañcikkhati:|| ||</p>

					<p class="f4">'Yā kho me ayaɱ diṭṭhi:||<br />
					"Sabbaɱ me khamatī" ti,||<br />
					imañ'ce ahaɱ diṭṭhiɱ thāmasā parāmassa abhinivissa vohareyyaɱ:||<br />
					"Idam'eva saccaɱ,||<br />
					mogham'aññan" ti,||<br />
					dvīhi me assa viggaho||<br />
					yo cāyaɱ samaṇo vā brāhmaṇo vā evaɱ-vādī <span class="f3"><a id="pg499"><span class="f2 g"><b>[499]</b></span></a></span> evaɱ diṭṭhī:||<br />
					"Sabbaɱ me khamatī" ti,||<br />
					yo cāyaɱ samaṇo vā brāhmaṇo vā evaɱ-vādī evaɱ diṭṭhī:||<br />
					"Ekaccaɱ me khamati,||<br />
					ekaccaɱ me na khamatī" ti||<br />
					imehi me assa dvīhi viggaho.|| ||</p>

					<p class="f4">Iti viggahe sati vivādo,||<br />
					vivāde sati vighāto,||<br />
					vighāte sati vihesā" ti.<span class="f3"><sup>[<a id="edfn1" href="#edn1">ed1</a>]</sup></span>|| ||</p>

					<p class="f4">Iti so viggahañ ca||<br />
					vivādañ ca||<br />
					vighātañ ca||<br />
					vihesañ ca||<br />
					attani sampassamāno tañ'c'eva diṭṭhiɱ pajahati||<br />
					aññañ ca diṭṭhiɱ na upādiyati.|| ||</p>

					<p class="f4">Evam'etāsaɱ diṭṭhīnaɱ pahānaɱ hoti.|| ||</p>

					<p class="f4">Evam'etāsaɱ diṭṭhīnaɱ paṭinissaggo hoti.|| ||</p>

					<p class="ctr c">&#9632;</p>

					<p class="f4">Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Sabbaɱ me na khamatī' ti,||<br />
					tattha viññū puriso iti paṭisañcikkhati:|| ||</p>

					<p class="f4">'Yā kho me ayaɱ diṭṭhi||<br />
					"sabbaɱ me na khamatī" ti,||<br />
					imañ'ce ahaɱ diṭṭhiɱ thāmasā parāmassa abhinivissa vohareyyaɱ:||<br />
					"Idam'eva saccaɱ,||<br />
					mogham'aññan" ti,||<br />
					dvīhi me assa viggaho||<br />
					yo cāyaɱ samaṇo vā brāhmaṇo vā evaɱ-vādī evaɱ diṭṭhī:||<br />
					"Sabbaɱ me khamatī" ti,||<br />
					yo cāyaɱ samaṇo vā brāhmaṇo vā evaɱ-vādī evaɱ diṭṭhī:||<br />
					"Ekaccaɱ me khamati,||<br />
					ekaccaɱ me na khamatī" ti.||<br />
					Imehi me assa dvīhi viggaho.|| ||</p>

					<p class="f4">Iti viggahe sati vivādo,||<br />
					vivāde sati vighāto,||<br />
					vighāte sati vihesā' ti.|| ||</p>

					<p class="f4">Iti so viggahañ ca||<br />
					vivādañ ca||<br />
					vighātañ ca||<br />
					vihesañ ca||<br />
					attani sampassamāno tañ'c'eva diṭṭhiɱ pajahati,||<br />
					aññañ ca diṭṭhiɱ na upādiyati.|| ||</p>

					<p class="f4">Evam'etāsaɱ diṭṭhīnaɱ pahānaɱ hoti.|| ||</p>

					<p class="f4">Evam'etāsaɱ diṭṭhīnaɱ paṭinissaggo hoti.|| ||</p>

					<p class="ctr c">&#9632;</p>

					<p class="f4">Tatr'Aggivessana ye te samaṇa-brāhmaṇā evaɱ-vādino evaɱ-diṭṭhino:||<br />
					'Ekaccaɱ me khamati,||<br />
					ekaccaɱ me na khamatī' ti||<br />
					tattha viññū puriso iti paṭisañcikkhati:|| ||</p>

					<p class="f4">'Yā kho me ayaɱ diṭṭhi:||<br />
					"Ekaccaɱ me khamati,||<br />
					ekaccaɱ me na khamatī" ti,||<br />
					imañ'ce ahaɱ diṭṭhiɱ thāmasā parāmassa abhinivissa vohareyyaɱ:||<br />
					"Idam'eva saccaɱ,||<br />
					mogham aññan" ti,||<br />
					dvīhi me assa viggaho' ti.||<br />
					yo cāyaɱ samaṇo vā brāhmaṇo vā evaɱ-vādī evaɱ diṭṭhī:||<br />
					"sabbaɱ me khamatī" ti.||<br />
					Yo cāyaɱ samaṇo vā brāhmaṇo vā evaɱ-vādī evaɱ diṭṭhī:||<br />
					"sabbaɱ me na khamatī" ti,||<br />
					imehi me assa dvīhi viggaho.|| ||</p>

					<p class="f4">Iti viggahe sati vivādo,||<br />
					vivāde sati vighāto,||<br />
					vighāte sati vihesā' ti.|| ||</p>

					<p class="f4">Iti so viggahañ ca||<br />
					vivādañ ca||<br />
					vighātañ ca||<br />
					vihesañ ca||<br />
					attani sampassamāno tañ'c'eva diṭṭhiɱ pajahati,||<br />
					aññañ ca diṭṭhiɱ na upādiyati.|| ||</p>

					<p class="f4">Evam'etāsaɱ diṭṭhīnaɱ pahānaɱ hoti.|| ||</p>

					<p class="f4">Evam'etāsaɱ diṭṭhīnaɱ paṭinissaggo hoti.|| ||</p>

					<p class="f4"><span class="f3"><a id="pg500"><span class="f2 g"><b>[500]</b></span></a></span> Ayaɱ kho pan'Aggivessana kāyo||<br />
					rūpī cātum-mahā-bhūtiko||<br />
					mātā-pettika-sambhavo||<br />
					odana-kummās-ūpacayo||<br />
					anicc'ucchādana-parimaddana-bhedana-viddhaɱsana-dhammo||<br />
					aniccato||<br />
					dukkhato||<br />
					rogato||<br />
					gaṇḍato||<br />
					sallato||<br />
					aghato||<br />
					ābādhato||<br />
					parato||<br />
					palokato||<br />
					suññato||<br />
					anattato||<br />
					samanupassitabbo.|| ||</p>

					<p class="f4">Tass'imaɱ kāyaɱ aniccato||<br />
					dukkhato||<br />
					rogato||<br />
					gaṇḍato||<br />
					sallato||<br />
					aghato||<br />
					ābādhato||<br />
					parato||<br />
					palokato||<br />
					suññato||<br />
					anattato||<br />
					samanupassato||<br />
					yo kāyasmiɱ kāya-cchando||<br />
					kāya-sneho||<br />
					kāya-nvayatā||<br />
					sā pahīyati.|| ||</p>

					<p class="f4">Tisso kho imā Aggivessana vedanā:|| ||</p>

					<p class="f4">Sukhā vedanā||<br />
					dukkhā vedanā||<br />
					adukkha-m-asukhā vedanā.|| ||</p>

					<p class="f4">Yasmiɱ Aggivessana samaye sukhaɱ vedanaɱ vedeti,||<br />
					n'eva tasmiɱ samaye dukkhaɱ vedanaɱ vedeti,||<br />
					na adukkha-m-asukhaɱ vedanaɱ vedeti||<br />
					sukhaɱ yeva tasmiɱ samaye vedanaɱ vedeti.|| ||</p>

					<p class="f4">Yasmiɱ Aggivessana samaye dukkhaɱ vedanaɱ vedeti,||<br />
					n'eva tasmiɱ samaye sukhaɱ vedanaɱ vedeti,||<br />
					na adukkha-m-asukhaɱ vedanaɱ vedeti||<br />
					dukkhaɱ yeva tasmiɱ samaye vedanaɱ vedeti.|| ||</p>

					<p class="f4">Yasmiɱ Aggivessana samaye adukkha-m-asukhaɱ vedanaɱ vedeti,||<br />
					n'eva tasmiɱ samaye sukhaɱ vedanaɱ vedeti,||<br />
					na dukkhaɱ vedanaɱ vedeti.||<br />
					adukkha-m-asukhaɱ yeva tasmiɱ samaye vedanaɱ vedeti.|| ||</p>

					<p class="f4">Sukhā pi kho Aggivessana vedanā aniccā||<br />
					saŋkhatā||<br />
					paṭicca-samuppannā||<br />
					khaya-dhammā||<br />
					vaya-dhammā||<br />
					virāga-dhammā||<br />
					nirodha-dhammā.|| ||</p>

					<p class="f4">Dukkhā pi kho Aggivessana vedanā aniccā||<br />
					saŋkhatā||<br />
					paṭicca-samuppannā||<br />
					khaya-dhammā||<br />
					vaya-dhammā||<br />
					virāga-dhammā||<br />
					nirodha-dhammā.|| ||</p>

					<p class="f4">Adukkha-m-asukhā pi kho Aggivessana vedanā||<br />
					saŋkhatā||<br />
					paṭicca-samuppannā||<br />
					khaya-dhammā||<br />
					vaya-dhammā||<br />
					virāga-dhammā||<br />
					nirodha-dhammā.|| ||</p>

					<p class="f4">Evaɱ passaɱ Aggivessana Sutavā ariya-sāvako||<br />
					sukhāya pi vedanāya nibbindati,||<br />
					dukkhāya pi vedanāya nibbindati,||<br />
					adukkha-m-asukhāya pi vedanāya nibbindati.|| ||</p>

					<p class="f4">Nibbindaɱ virajjati,||<br />
					virāgā vimuccati,||<br />
					'vimuttasmiɱ'||<br />
					vimuttamiti ñāṇaɱ hoti:|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ||<br />
					nāparaɱ itthattāyā' ti pajānāti.|| ||</p>

					<p class="f4">Evaɱ vimutta-citto kho Aggivessana bhikkhu||<br />
					na kenaci saŋvadati,||<br />
					na kenaci vivadati,||<br />
					yañ ca loke vuttaɱ tena voharati aparāmasan" ti.|| ||</p>

					<p class="f4">Tena kho pana samayen'āyasmā Sāriputto Bhagavato <span class="f3"><a id="pg501"><span class="f2 g"><b>[501]</b></span></a></span> piṭṭhito ṭhito hoti Bhagavantaɱ vījayamāno.</p>

					<p class="f4">Atha kho āyasmato Sāriputtassa etad ahosi:|| ||</p>

					<p class="f4">"Tesaɱ tesaɱ kira no Bhagavā dhammānaɱ abhiññā pahāṇam āha.|| ||</p>

					<p class="f4">Tesaɱ tesaɱ kira no Sugato dhammānaɱ abhiññā paṭinissaggam āhā" ti.|| ||</p>

					<p class="f4">Itih'idaɱ āyasmato Sāriputtassa paṭisañcikkhato anupādāya āsavehi cittaɱ vimucci.</p>

					<p class="f4">Dīghanakhassa pana paribbājakassa virajaɱ vīta-malaɱ Dhamma-cakkhuɱ udapādi:</p>

					<p class="f4">'Yaɱ kiñci samudaya dhammaɱ,||<br />
					sabban'taɱ nirodha-dhamman' ti.|| ||</p>

					<p class="f4">Atha kho Dīghanakho paribbājako||<br />
					diṭṭha-dhammo||<br />
					patta-dhammo||<br />
					vidita-dhammo||<br />
					pariyogāḷha-dhammo||<br />
					tiṇṇa-vici-kiccho||<br />
					vigata-kathaŋkatho||<br />
					vesārajja-p-patto||<br />
					apara-p-paccayo||<br />
					satthu sāsane||<br />
					Bhagavantaɱ etad avoca:|| ||</p>

					<p class="f4">"Abhikkantaɱ bho Gotama||<br />
					abhikkantaɱ bho Gotama,||<br />
					seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya' andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī' ti,||<br />
					evam'evaɱ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu-Saŋghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4 ctr">Dīghanakhasuttaɱ catutthaɱ.</p>

					<p>&nbsp;</p>

					<hr class="demi" />

					<p class="lgqt"><sup>[<a id="edn1" href="#edfn1">ed1</a>]</sup> Ms. Horner notes the lack here of a concluding 'ti'. I place it here in consideration of the fact that this thought would otherwise remain inconclusive for the thinker of it.</p>
					
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>