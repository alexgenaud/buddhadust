<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 125. The Buddha describes the course of training for a bhikkhu." />
<title>MN 125: Danta-bhumi Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					3. Suññata Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p125">Sutta 125</a></h4>

					<h1>Danta-bhūmi Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.125.chlm.sbb.htm#p1">chlm</a>][<a href="../../../dhamma-vinaya/pts/mn/mn.125.horn.pts.htm#p1">pts</a>][<a href="../../../dhamma-vinaya/mnl/mn/mn.125.upal.mnl.htm#p1">upal</a>][<a href="../../../dhamma-vinaya/misc/mn/mn.125.pnji.misc.htm#p1">pnji</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Veḷuvane Kalandakanivāpe|| ||</p>

					<p class="f4">Tena kho pana samayena aciravato samaṇ'uddeso arañña-kuṭi-kāyaɱ viharati|| ||</p>

					<p class="f4">Atha kho jayaseno rāja-kumāro jaŋghā-vihāraɱ anucaŋkama-māno anuvicaramāno yena aciravato samaṇ'uddeso ten'upasankami|| ||</p>

					<p class="f4">Upasaŋkamitvā aciravatena samaṇ'uddesena saddhiɱ sammodi|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi|| ||</p>

					<p class="f4">Eka-m-antaɱ nisinno kho jayaseno rāja-kumāro aciravataɱ samaṇ'uddesaɱ etad avoca: sutaɱ me taɱ bho Aggivessana, idha bhikkhu appamatto ātāpī pahit'atto viharanto phuseyya cittassa ek'aggatan' ti.|| ||</p>

					<p class="f4">Evam etaɱ rāja-kumāra, evam etaɱ rāja-kumāra,||<br />
					idha bhikkhu appamatto ātāpī pahit'atto viharanto phuseyya cittassa ek'aggatanti.|| ||</p>

					<p class="f4">Sādhu me bhavaɱ aggivessano yathā-sutaɱ yathā-pariyattaɱ dhammaɱ desetūti.|| ||</p>

					<p class="f4">Na kho te ahaɱ rāja-kumāra,||<br />
					Sakkomi yathā-sutaɱ yathā-pariyattaɱ dhammaɱ desetuɱ|| ||</p>

					<p class="f4">Ahaɱ carahi1 te rāja kumāra,||<br />
					yathā-sutaɱ yathā-pariyattaɱ Dhammaɱ deseyyaɱ,||<br />
					tvañca me bhāsitassa atthaɱ na ājāneyyāsi|| ||</p>

					<p class="f4">So mam'assa kilamatho,||<br />
					sā mam'assa vihesāti.|| ||</p>

					<p class="f4"><a id="pg129"><span class="f2 g"><b>[129]</b></span></a> Desetu me bhavaɱ aggivessano yathā-sutaɱ yathā-pariyattaɱ dhammaɱ,||<br />
					app'evanāmāhaɱ bhoto Aggivessanassa bhāsitassa atthaɱ ājāneyyanti.|| ||</p>

					<p class="f4">Deseyyaɱ kho te ahaɱ rāja-kumāra,||<br />
					yathā-sutaɱ yathā-pariyattaɱ dhammaɱ,||<br />
					sace me tvaɱ bhāsitassa atthaɱ ājāneyyāsi icc'etaɱ kusalaɱ|| ||</p>

					<p class="f4">No ce me tvaɱ bhāsitassa atthaɱ ājāneyyāsi|| ||</p>

					<p class="f4">Yathā sake tiṭṭheyyāsi na maɱ tattha uttariɱ paṭipuccheyyāsīti.|| ||</p>

					<p class="f4">Desetu me bhavaɱ aggivessano yathā-sutaɱ yathā-pariyattaɱ dhammaɱ|| ||</p>

					<p class="f4">Sace ahaɱ bhoto Aggivessanassa bhāsitassa atthaɱ ājānissāmi|| ||</p>

					<p class="f4">Icc'etaɱ kusalaɱ,||<br />
					no ce ahaɱ bhoto Aggivessanassa bhāsitassa atthaɱ ājānissāmi|| ||</p>

					<p class="f4">Yathā sake tiṭṭhissāmi|| ||</p>

					<p class="f4">Nāhaɱ tattha bhavantaɱ Aggivessanaɱ uttariɱ paṭipucchissāmīti.|| ||</p>

					<p class="f4">Atha kho aciravato samaṇ'uddeso jayasenassa rājakuMārassa yathā-sutaɱ yathā-pariyattaɱ dhammaɱ desesi|| ||</p>

					<p class="f4">Evaɱ vutte jayaseno rāja-kumāro aciravataɱ samaṇ'uddesaɱ etad avoca: 'aṭṭhāname taɱ bho Aggivessana,||<br />
					anavakāso yaɱ bhikkhu appamatto ātāpī pahit'atto viharanto phuseyya cittassa ek'aggata'nti|| ||</p>

					<p class="f4">Atha kho jayaseno rāja-kumāro aciravatassa samaṇ'uddesassa aṭṭhānatañ ca anavakāsatañ ca pavedetvā uṭṭhāy āsanā pakkāmi.|| ||</p>

					<p class="f4">Atha kho aciravato samaṇ'uddeso acira-pakkante jayasene rāja-kumāre yena Bhagavā ten'upasankami|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi|| ||</p>

					<p class="f4">Eka-m-antaɱ nisinno kho aciravato samaṇ'uddeso yāvatako ahosi jayasenena rāja-kumārena saddhiɱ kathā-sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">Evaɱ vutte Bhagavā aciravataɱ samaṇ'uddesaɱ etad avoca: 'taɱ kutettha Aggivessana,||<br />
					labbhā yaɱ taɱ nekkhammena ñātabbaɱ,||<br />
					nekkhammena daṭṭhabbaɱ,||<br />
					nekkhammena pattabbaɱ,||<br />
					nekkhammena sacchi-kātabbaɱ,||<br />
					taɱ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno <a id="pg130"><span class="f2 g"><b>[130]</b></span></a> kāma-pariyesanāya ussukko1 ñassati vā dakkhiti vā sacchī vā karissatī'ti n'etaɱ ṭhānaɱ vijjati|| ||</p>

					<p class="f4">Seyyathā pissu Aggivessana,||<br />
					dve hatth'idammā vā assa-dammā vā godammā vā sudantā suvinītā,||<br />
					dve hatth'idammā vā assa-dammā vā godammā vā adantā avinītā|| ||</p>

					<p class="f4">Taɱ kiɱ maññasi Aggivessana,||<br />
					ye te dve hatth'idammā vā assa-dammā vā godammā vā sudantā suvinītā,||<br />
					api nu te dantāva dantakāraṇaɱ gaccheyyuɱ,||<br />
					dantāva dantabhūmiɱ sampāpuṇeyyunti.|| ||</p>

					<p class="f4">"Evaɱ bhante" ti.|| ||</p>

					<p class="f4">Ye pana te dve hatth'idammā vā assa-dammā vā godammā vā adantā avinītā,||<br />
					api nu te adantāva dantakāraṇaɱ gaccheyyuɱ|| ||</p>

					<p class="f4">Adantāva dantabhūmiɱ sampāpuṇeyyuɱ|| ||</p>

					<p class="f4">Syethāpi te dve hatth'idammā vā assa-dammā vā godammā vā sudantā suvinītāti:|| ||</p>

					<p class="f4">No h'etaɱ bhante.|| ||</p>

					<p class="f4">Evam eva kho Aggivessana,||<br />
					yaɱ taɱ nekkhammena ñātabbaɱ nekkhammena daṭṭhabbaɱ nekkhammena pattabbaɱ nekkhammena sacchi-kātabbaɱ,||<br />
					taɱ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno kāma-pariyesanāya ussukko ñassati vā dakkhiti vā sacchī vā karissatīti n'etaɱ ṭhānaɱ vijjati.|| ||</p>

					<p class="f4">Syethāpi Aggivessana,||<br />
					gāmassa vā nigamassa vā avidūre mahāpabbato,||<br />
					tam enaɱ dve sahāyakā tamhā gāmā vā nigamā vā ni-k-khamitvā hatthavilaŋghakena yena so pabbato,||<br />
					ten'upasankameyyuɱ|| ||</p>

					<p class="f4">Upasaŋkamitvā eko sahāyako heṭṭhā pabbatapāde tiṭṭheyya|| ||</p>

					<p class="f4">Eko sahāyako uparipabbataɱ āroheyya|| ||</p>

					<p class="f4">Tam enaɱ heṭṭhā pabbatapāde ṭhito sahāyako uparipabbate ṭhitaɱ sahāyakaɱ evaɱ vadeyya: 'yaɱ samma kiɱ tvaɱ passasi uparipabbate ṭhito'ti: so evaɱ vadeyya: 'passāmi|| ||</p>

					<p class="f4">Kho ahaɱ samma,||<br />
					upari pabbate ṭhito ārāma-rāmaṇeyyakaɱ vana-rāmaṇeyyakaɱ bhūmi-rāmaṇeyyakaɱ pokkharaṇīrāmaṇeyyanti|| ||</p>

					<p class="f4">So evaɱ vadeyya: aṭṭhānaɱ kho etaɱ <a id="pg131"><span class="f2 g"><b>[131]</b></span></a> samma,||<br />
					anavakāso yaɱ tvaɱ uparipabbate ṭhito pasesayyāsi ārāma-rāmaṇeyyakaɱ vana-rāmaṇeyyakaɱ bhūmi-rāmaṇeyyakaɱ pokkharaṇī rāmaṇeyyakanti|| ||</p>

					<p class="f4">Tam enaɱ uparipabbate ṭhito sahāyako heṭṭhimapabbatapādaɱ orohitvā taɱ sahāyakaɱ bāhāyaɱ gahetvā uparipabbataɱ āropetvā muhuttaɱ assāsetvā evaɱ vadeyya: 'yaɱ samma kiɱ tvaɱ passasi uparipabbate ṭhitoti|| ||</p>

					<p class="f4">So evaɱ vadeya: 'passāmi kho ahaɱ samma,||<br />
					uparipabbate ṭhito ārāma-rāmaṇeyyakaɱ vana-rāmaṇeyyakaɱ bhūmi-rāmaṇeyyakaɱ pokkharaṇīrāmaṇeyyakanti|| ||</p>

					<p class="f4">So evaɱ vadeyya: 'idān'eva kho te samma,||<br />
					bhāsitaɱ: 'mayaɱ evaɱ ājānāma: aṭṭhānaɱ kho etaɱ samma,||<br />
					anavakāso yaɱ tvaɱ uparipabbate ṭhito passeyyāsi ārāma-rāmaṇeyyakaɱ vana-rāmaṇeyyakaɱ bhūmi-rāmaṇeyyakaɱ pokkharaṇīrāmaṇeyyakanti|| ||</p>

					<p class="f4">Idān'eva ca pana te bhāsitaɱ: 'mayaɱ evaɱ ājānāma: passāmi kho ahaɱ samma,||<br />
					uparipabbate ṭhito ārāma-rāmaṇeyyakaɱ vana-rāmaṇeyyakaɱ bhūmi-rāmaṇeyyakaɱ pokkharaṇīrāmaṇeyyakanti|| ||</p>

					<p class="f4">So evaɱ vadeyya: tathā hi pan'āhaɱ samma,||<br />
					iminā mahatā pabbatena āvuto daṭṭheyyaɱ nāddasanti.|| ||</p>

					<p class="f4">Evam eva kho ato mahantatarena kho Aggivessana,||<br />
					avijjā khandhena jayaseno rājakumaro āvuto nivuto ovuto,||<br />
					pariyonaddho|| ||</p>

					<p class="f4">So vata yaɱ taɱ nekkhammena ñātabbaɱ,||<br />
					nekkhammena daṭṭhabbaɱ,||<br />
					nekkhammena pattabbaɱ,||<br />
					nekkhammena sacchi-kātabbaɱ,||<br />
					taɱ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno kāma-pariyesanāya ussuko ñassati vā dakkhiti vā sacchi vā karissatīti n'etaɱ ṭhānaɱ vijjati|| ||</p>

					<p class="f4">Sace kho taɱ Aggivessana,||<br />
					jayasenassa rājakuMārassa imā dve upamā paṭibhāseyyuɱ anacchariyaɱ te jayaseno rāja-kumāro pasīdeyya: pasanno ca te pasannākāraɱ kareyyāti|| ||</p>

					<p class="f4">|| ||</p>

					<p class="f4">Kuto pana maɱ bhante,||<br />
					jayasenassa rājakuMārassa imā dve upamā paṭibhāsissanti anacchariyā pubbe a-s-suta-pubbā|| ||</p>

					<p class="f4">Seyyathā pi Bhagavantanti.|| ||</p>

					<p class="f4"><a id="pg132"><span class="f2 g"><b>[132]</b></span></a> seyyathā pi Aggivessana,||<br />
					rājā khattiyo muddhā-vasitto nāgavanikaɱ āmanteti: tvaɱ samma nāgavanika,||<br />
					rañño nāgaɱ abhiruhitvā nāgavanaɱ pavisitvā āraññakaɱ nāgaɱ atipassitvā rañño nāgassa gīvāya upanibandhāhīti|| ||</p>

					<p class="f4">Evaɱ devā ti kho Aggivessana,||<br />
					nāgavaniko rañño khattiyassa muddhā-vasittassa paṭissutvā rañño nāgaɱ abhiruhitvā nāgavanaɱ pavisitvā āraññakaɱ nāgaɱ atipassitvā rañño nāgassa gīvāya upanibandhati|| ||</p>

					<p class="f4">Tam enaɱ rañño nāgo abbhokāsaɱ nīharati|| ||</p>

					<p class="f4">Ettāvatā ca kho Aggivessana,||<br />
					āraññako nāgo abbhokāsaɱ gato hoti|| ||</p>

					<p class="f4">Ettha gedhā hi Aggivessana,||<br />
					āraññakā nāgā yad idaɱ nāgavanaɱ,||<br />
					tam enaɱ nāgavaniko rañño khattiyassa muddhā-vasittassa āroceti; abbhokāsagato kho deva,||<br />
					āraññako nāgoti.|| ||</p>

					<p class="f4">Atha kho Aggivessana tam enaɱ rājā khattiyo muddhā-vasitto hatth'idamakaɱ āmantesi: ehi tvaɱ samma hatth'idamaka,||<br />
					āraññakaɱ nāgaɱ damayāhi āraññakānañc'eva sīlānaɱ abhinimmadanāya,||<br />
					āraññakānañc'eva sarasaŋkappānaɱ abhinimmadanāya,||<br />
					āraññakānañc'eva darathakilamathapariḷāhānaɱ abhinimmadanāya,||<br />
					gāmante abhiramāpanāya,||<br />
					manussakantesu sīlesu samādapanāyāti|| ||</p>

					<p class="f4">Evaɱ devā ti kho Aggivessana,||<br />
					hatth'idamako rañño khattiyassa muddhā-vasittassa paṭissutvā mahantaɱ thamhaɱ paṭhaviyaɱ nikhaṇitvā āraññakassa nāgassa gīvāyaɱ uparibandhati|| ||</p>

					<p class="f4">Āraññakānañc'eva sīlānaɱ abhinimmadanāya,||<br />
					āraññakānañc'eva sarasaŋkappānaɱ abhinimmadanāya,||<br />
					āraññakānañc'eva darathakilamathapariḷāhānaɱ abhinimmadanāya,||<br />
					gāmante abhiramāpanāya manussa kantesu sīlesu samādapanāya|| ||</p>

					<p class="f4">Tam enaɱ hatth'idamako yā sā vācā neḷā kaṇṇa-sukhā pemanīyā hadayaŋ-gamā pori bahu-jana-kantā bahu-jana-manāpā,||<br />
					tathā-rūpāhi vācāhi samudā-carati|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa yā sā vācā neḷā kaṇṇa-sukhā pemanīyā hadayaŋ-gamā porī bahu-jana-kantā <a id="pg133"><span class="f2 g"><b>[133]</b></span></a> bahu-jana-manāpā,||<br />
					tathā-rūpāhi vācāhi samudācariyamāno sussūsati|| ||</p>

					<p class="f4">Sotaɱ odahati|| ||</p>

					<p class="f4">Aññā cittaɱ upaṭṭhapeti|| ||</p>

					<p class="f4">Tam enaɱ hatth'idamako uttariɱ tiṇaghāsodakaɱ anuppavecchati.|| ||</p>

					<p class="f4">Yato kho Aggivessana āraññako nāgo hatth'idamakassa tiṇaghāsodakaɱ patigaṇhāti.|| ||</p>

					<p class="f4">Tatra hatth'idamakassa evaɱ hoti: jivissati khodāni āraññako nāgo' ti|| ||</p>

					<p class="f4">Tam enaɱ hatth'idamako uttariɱ kāraṇaɱ kāreti|| ||</p>

					<p class="f4">Ādiya bho, nikkhipa bhoti|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa ādānanikkhepe vacanakaro hoti 'ovādapatikaro.|| ||</p>

					<p class="f4">Tam enaɱ hatth'idamako uttariɱ kāraṇaɱ kāreti|| ||</p>

					<p class="f4">Abhi-k-kama bho,||<br />
					paṭikkama bhoti|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa abhi-k-kamapaṭikkame vacanakaro hoti,||<br />
					'ovāda patikaro|| ||</p>

					<p class="f4">Tam enaɱ hatth'idamako uttariɱ kāraṇaɱ kāreti|| ||</p>

					<p class="f4">Uṭṭhaha bho, nisīda bhoti.|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa uṭṭhānanisajjāya7 vacanakaro hoti,||<br />
					'ovādapatikaro|| ||</p>

					<p class="f4">Tam enaɱ hatth'idamako uttariɱ āneñjaɱ nāma kāraṇaɱ kāreti|| ||</p>

					<p class="f4">Mahanta'ssa phalakaɱ soṇḍāya upanibandhati|| ||</p>

					<p class="f4">Tomārahattho ca puriso upari gīvāya nisinno hoti|| ||</p>

					<p class="f4">Samantato ca tomarahatthā purisā parivāretvā ṭhitā honti|| ||</p>

					<p class="f4">Hatth'idamako ca dīgha tomarayaṭṭhiɱ gahetvā purato ṭhito hoti|| ||</p>

					<p class="f4">So āneñjakaraṇaɱ kāriyamāno n'eva purime pāde copeti,||<br />
					na pacchime pāde copeti,||<br />
					na purimaɱ kāyaɱ copeti,||<br />
					na pacchimaɱ kāyaɱ copeti|| ||</p>

					<p class="f4">Na sīsaɱ copeti|| ||</p>

					<p class="f4">Na kaṇṇe copeti|| ||</p>

					<p class="f4">Na dante copeti|| ||</p>

					<p class="f4">Na naŋguṭṭhaɱ copeti|| ||</p>

					<p class="f4">Na soṇḍaɱ copeti|| ||</p>

					<p class="f4">So hoti āraññako nāgo khamo sattippahārānaɱ asippahārānaɱ usuppahārānaɱ parasatthappahārānaɱ1 bheripaṇava2 vaɱsasaŋkhadeṇḍima3ninnādasaddānaɱ sabbavaŋkadosanihitaninnītakasāvo rājaraho rāja-bhoggo rañño aŋganteva saŋkhaɱ gacchati.|| ||</p>

					<p class="f4"><a id="pg134"><span class="f2 g"><b>[134]</b></span></a> Evam eva kho Aggivessana,||<br />
					idha Tathāgato loke uppajjati arahaɱ Sammā-Sam-Buddho vijjā-caraṇa-sampanno Sugato loka-vidu anuttaro purisa-damma-sārathī Satthā deva-manussānaɱ Buddho Bhagavā|| ||</p>

					<p class="f4">So imaɱ lokaɱ sa-devakaɱ sa-Mārakaɱ sa-brahmakaɱ sa-s-samaṇa-brahmaṇiɱ pajaɱ sa-deva-manussaɱ sayaɱ abhiññā sacchi-katvā pavedeti|| ||</p>

					<p class="f4">So dhammaɱ deseti ādi kalyāṇaɱ majjhe kalyāṇaɱ pariyosāna-kalyāṇaɱ sātthaɱ savyañ janaɱ kevala-paripuṇṇaɱ parisuddhaɱ Brahma-cariyaɱ pakāseti.|| ||</p>

					<p class="f4">Taɱ dhammaɱ suṇāti gahapati vā gahapati-putto vā aññatarasmiɱ vā kule paccājāto|| ||</p>

					<p class="f4">So taɱ dhammaɱ sutvā Tathāgate saddhaɱ paṭilabhati|| ||</p>

					<p class="f4">So tena saddhā-paṭilābhena samannāgato iti paṭisañcikkhati: "sambādho gharāvāso rajo-patho,||<br />
					abbhākāso pabbajjā|| ||</p>

					<p class="f4">Na-y-idaɱ sukaraɱ agāraɱ ajjhāvasatā ekanta-paripuṇṇaɱ ekanta-parisuddhaɱ saŋkhalikhitaɱ Brahma-cariyaɱ carituɱ|| ||</p>

					<p class="f4">Yaknūnāhaɱ kesa-massuɱ ohāretvā kāsāyāni vatthāni acchādetvā agārasmā anagāriyaɱ pabbajeyyan" ti.|| ||</p>

					<p class="f4">so aparena samayena appaɱ vā bhoga-k-khandhaɱ pahāya mahantaɱ vā bhoga-k-khandhaɱ pahāya appaɱ vā ñāti-parivaṭṭaɱ pahāya mahantaɱ vā ñāti parivaṭṭaɱ pahāya kesa-massuɱ ohāretvā kāsāyāni vatthāni acchādetvā agārasmā anagāriyaɱ pabbajati.|| ||</p>

					<p class="f4">Ettāvatā kho Aggivessana,||<br />
					ariya-sāvako abbhokāsagato hoti|| ||</p>

					<p class="f4">Ettha gedhā hi Aggivessana,||<br />
					deva-manussā,||<br />
					yad idaɱ pañcakāma-guṇā|| ||</p>

					<p class="f4">Tam enaɱ Tathāgato uttariɱ vineti: 'ehi tvaɱ bhikkhū sīlavā hohi|| ||</p>

					<p class="f4">Pātimokkhasaŋvara-saɱvuto viharāhi,||<br />
					ācāra-gocara-sampanno,||<br />
					aṇumattesu vajjesu bhaya-dassāvī samādāya sikkhassu sikkhā-padesū' ti.|| ||</p>

					<p class="f4">Yato kho Aggivessana,||<br />
					ariya-sāvako sīlavā hoti|| ||</p>

					<p class="f4">Pātimokkhasaŋvara-saɱvuto viharati|| ||</p>

					<p class="f4">Ācāragocara-sampanno,||<br />
					aṇumattesu vajjesu bhaya-dassāvī,||<br />
					samādāya sikkhati sikkhā-padesu|| ||</p>

					<p class="f4">Tam enaɱ Tathāgato uttariɱ vineti|| ||</p>

					<p class="f4">'Ehi tvaɱ bhikkhu indriyesu gutta-dvāro hohi|| ||</p>

					<p class="f4">Cakkhunā rūpaɱ disvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaɱ cakkhu'ndriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha cakkhu'ndriyaɱ|| ||</p>

					<p class="f4">Cakkhundriye saŋvaraɱ āpajja|| ||</p>

					<p class="f4">Sotena saddaɱ sutvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaɱ sot'indriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha sotindiyaɱ|| ||</p>

					<p class="f4">Sotindriye saŋvaraɱ āpajja|| ||</p>

					<p class="f4">Ghānena gandhaɱ ghāyitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaɱ ghān'indriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha ghān'indriyaɱ|| ||</p>

					<p class="f4">Ghānindriye saŋvaraɱ āpajja|| ||</p>

					<p class="f4">Jivhāya rasaɱ sāyitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaɱ jivh'indriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha jivh'indriyaɱ|| ||</p>

					<p class="f4">Jivhindriye saŋvaraɱ āpajja|| ||</p>

					<p class="f4">Kāyena phoṭṭhabbaɱ phusitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaɱ kāy'indriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha kāy'indriyaɱ|| ||</p>

					<p class="f4">Kāyindriye saŋvaraɱ āpajja|| ||</p>

					<p class="f4">Manasā dhammaɱ viññāya mā nimitta-g-gāhī|| ||</p>

					<p class="f4">Mānubyañjanaggāhī,||<br />
					yatvādhi-karaṇamenaɱ man'indriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajja|| ||</p>

					<p class="f4">Rakkha man'indriyaɱ|| ||</p>

					<p class="f4">Man'indriye saŋvaraɱ āpajjā' ti.|| ||</p>

					<p class="f4">Yato kho Aggivessana,||<br />
					ariya-sāvako indriyesu gutta-dvāro hoti|| ||</p>

					<p class="f4">Tam enaɱ Tathāgato uttariɱ vineti|| ||</p>

					<p class="f4">Ehi tvaɱ bhikkhu,||<br />
					bhojane mattaññu hohi|| ||</p>

					<p class="f4">Paṭisaŋkhāyoniso āhāraɱ āhāreyyāsi|| ||</p>

					<p class="f4">N'eva davāya na madāya na maṇḍanāya na vibhusanāya,||<br />
					yāva-d-eva imassa kāyassa ṭhitiyā yāpanāya,||<br />
					vihiɱs'ūparatiyā brahma-cariyānuggahāya|| ||</p>

					<p class="f4">Iti purāṇañ ca vedanaɱ paṭihaŋkhāmi|| ||</p>

					<p class="f4">Navañca vedanaɱ na uppādessāmi|| ||</p>

					<p class="f4">Yātrā ca me bhavissati anavajjatā ca phāsu-vihāro cā ti.|| ||</p>

					<p class="f4">Yato <a id="pg135"><span class="f2 g"><b>[135]</b></span></a> kho Aggivessana,||<br />
					ariya-sāvako bhojane matt'aññū hoti|| ||</p>

					<p class="f4">Tam enaɱ Tathāgato uttariɱ vineti: ehi tvaɱ bhikkhu jāgariyaɱ anuyutto viharāhi|| ||</p>

					<p class="f4">Divasaɱ caŋkamena nisajjāya avaraṇīyehi dhammehi cittaɱ parisodhehi|| ||</p>

					<p class="f4">Rattiyā paṭhamaɱ yāmaɱ caŋkamena nisajjāya āvaraṇīyehi dhammehi cittaɱ parisodhehi|| ||</p>

					<p class="f4">Rattiyā majjhimaɱ yāmaɱ dakkhiṇena passena sīhaseyyaɱ kappeyyāsi pāde pādaɱ accādhāya sato sampajāno uṭṭhāna-saññaɱ manasi karitvā rattiyā pacchimaɱ yāmaɱ paccu-ṭṭhāya caŋkamena nisassāya āvaraṇīyehi dhammehi cittaɱ parisodhehī' ti.|| ||</p>

					<p class="f4">Yato kho Aggivessana,||<br />
					ariya-sāvako jāgariyaɱ anuyutto hoti|| ||</p>

					<p class="f4">Tam enaɱ Tathāgato uttariɱ vineti: 'ehi tvaɱ bhikkhu sati-sampajaññena samannāgato hohi|| ||</p>

					<p class="f4">Abhikkante paṭikkante sampajāna-kārī ālokite vilokite sampajāna-kārī sammiñjite pasārite sampajāna-kārī sanghāṭipatta-cīvaradhāraṇe sampajāna-kārī asite pīte khāyite sāyite sampajāna-kārī uccāra-passāvakamme sampajāna-kārī gate ṭhite nisinne sutte jāgarite bhāsite tuṇhī-bhāve sampajāna-kārī hohī' ti.|| ||</p>

					<p class="f4">Yato kho Aggivessana,||<br />
					ariya-sāvako sati-sampajaññena samannāgato hoti,||<br />
					tam enaɱ Tathāgato uttariɱ vineti: ehi tvaɱ bhikkhu vivittaɱ sen'āsanaɱ bhaja,||<br />
					araññaɱ rukkha-mūlaɱ pabbataɱ kandaraɱ giri-guhaɱ susānaɱ vana-patthaɱ abbhokāsaɱ palālapuñjanti|| ||</p>

					<p class="f4">So vivittaɱ sen'āsanaɱ bhajati araññaɱ rukkha-mūlaɱ pabbataɱ kandaraɱ giri-guhaɱ susānaɱ vana-patthaɱ abbhokāsaɱ palālapuñjaɱ|| ||</p>

					<p class="f4">So pacchā-bhattaɱ piṇḍa-pāta-paṭikkanto nisīdati pallaŋkaɱ ābhujitvā ujuɱ kāyaɱ paṇidhāya parimukhaɱ satiɱ upaṭṭha-petvā|| ||</p>

					<p class="f4">So abhijjhaɱ loke pahāya vigat-ā-bhijjhena cetasā viharati|| ||</p>

					<p class="f4">Abhijjhāya cittaɱ parisodheti|| ||</p>

					<p class="f4">vyāpāda-padosaɱ pahāya avyāpanna-citto viharati sabba-pāṇa-bhūta-hit-ā-nukampī|| ||</p>

					<p class="f4">vyāpāda-padosā cittaɱ parisodheti|| ||</p>

					<p class="f4">Thīna-middhaɱ pahāya vigatathīna-middho viharati āloka-saññī sato sampajāno,||<br />
					thīna-middhā cittaɱ parisodheti|| ||</p>

					<p class="f4">Uddhacca-kukkuccaɱ pahāya anuddhato viharati ajjhattaɱ vupasantacitto|| ||</p>

					<p class="f4">Uddhacca-kukkuccā cittaɱ parisodheti|| ||</p>

					<p class="f4">Vici-kicchaɱ <a id="pg136"><span class="f2 g"><b>[136]</b></span></a> pahāya tiṇṇa-vici-kiccho viharati akathaŋkathī kusalesu dhammesu|| ||</p>

					<p class="f4">Vicikicchāya cittaɱ parisodheti.|| ||</p>

					<p class="f4">So ime pañca nīvaraṇe pahāya cetaso upakkilese paññāya dubbalikaraṇe kāye kāy'ānupassī viharati ātāpī sampajāno satimā vineyya loke abhijjhā-domanassaɱ|| ||</p>

					<p class="f4">Vedanāsu vedan'ānupassī viharati ātāpī sampajāno satimā vineyya loke abhijjhā-domanassaɱ|| ||</p>

					<p class="f4">Citte citt'ānupassī viharati ātāpī sampajāno satimā vineyya loke abhijjhā-domanassaɱ|| ||</p>

					<p class="f4">Dhammesu Dhamm'ānupassī viharati ātāpī sampajāno satimā vineyya loke abhijjhā-domanassaɱ|| ||</p>

					<p class="f4">Seyyathā pi Aggivessana,||<br />
					hatth'idamako mahantaɱ thambhaɱ paṭhaviyaɱ nikhaṇitvā āraññakassa nāgassa gīvāyaɱ upanibandhati|| ||</p>

					<p class="f4">Āraññakānañc'eva sīlānaɱ abhinimmadanāya,||<br />
					āraññakānañc'eva sarasaŋkappānaɱ abhinimmadanāya,||<br />
					āraññakānañc'eva darathakilamathapariḷāhānaɱ abhinimmadanāya,||<br />
					gāmante abhiramāpanāya,||<br />
					manussakantesu sīlesu sampādanāya1 evam eva kho Aggivessana,||<br />
					ariya-sāvakassa ime cattāro sati-paṭṭhānā cetaso upanibandhanā honti|| ||</p>

					<p class="f4">Gehasitānañc'eva sīlānaɱ abhinimmadanāya,||<br />
					geha-sitānañc'eva sarasaŋkappānaɱ abhinimmadanāya,||<br />
					geha-sitānañc'eva darathakilamathapariḷāhānaɱ abhinimmadanāya,||<br />
					ñāyassa adhigamāya Nibbānassa sacchi-kiriyāya.|| ||</p>

					<p class="f4">Tam enaɱ Tathāgato uttariɱ vineti: ehi tvaɱ bhikkhu,||<br />
					kāye kāy'ānupassī viharāhi|| ||</p>

					<p class="f4">Mā ca kām'ūpasaɱhitaɱ1 vitakkaɱ vitakkesi|| ||</p>

					<p class="f4">Vedanāsu vedan'ānupassī viharāhi|| ||</p>

					<p class="f4">Mā ca kām'ūpasaɱhitaɱ1 vitakkaɱ vitakkesi|| ||</p>

					<p class="f4">Citte citt'ānupassī viharāhi|| ||</p>

					<p class="f4">Mā ca kām'ūpasaɱhitaɱ1 vitakkaɱ vitakkesi|| ||</p>

					<p class="f4">Dhammesu Dhamm'ānupassi viharāhi|| ||</p>

					<p class="f4">Mā ca kām'ūpasaɱhitaɱ vitakkaɱ vitakkesī' ti|| ||</p>

					<p class="f4">So vitakka-vicāranaɱ vupasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ upasampajja viharati|| ||</p>

					<p class="f4">Pītiyā ca virāgā upekkhako ca viharati|| ||</p>

					<p class="f4">Sato ca sampajāno sukhaɱ ca kāyena paṭisaŋvedeti|| ||</p>

					<p class="f4">Yantaɱ riyā ācikkhanti 'Upekkhako satimā sukha-vihārī' ti tatiyaɱ-jhānaɱ upasampajja viharati|| ||</p>

					<p class="f4">Sukhassa ca pahānā dukkhassa ca pahānā pubbe va somanassa domanassānaɱ atthaŋ-gamā adukkha-ɱ-asukhaɱ upekkhā sati pārisuddhiɱ catutthaɱ-jhānaɱ upasmapajja viharati.|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigat'ūpakkilese muhubhute kammaṇiye ṭhite ānejjappatte pubbe-nivāsānussati-ñāṇāya cittaɱ abhininnāmeti|| ||</p>

					<p class="f4">So aneka-vihitaɱ pubbe-nivāsaɱ anussarati|| ||</p>

					<p class="f4">Seyyath'īdaɱ: ekam pi jātiɱ dve pi jātiyo Tisso pi jātiyo pañca pi jātiyo dasa pi jātiyo vīsatim pi jātiyo tiɱsam pi jātiyo cattārīsam pi jātiyo paññāsam pi jātiyo jāti-satam pi jātiyo jāti-sahassam pi jāti-sata-sahassam pi,||<br />
					anekepi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe; 'amutrāsiɱ evaɱ nāmo evaɱ-gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto,||<br />
					so tato vuto amutra upapādī,||<br />
					tatrāpāsiɱ evaɱ nāmo evaɱ-gotto evaɱ-vaṇṇo evamahāro evaɱ-sukha-dukkha-paṭisaŋvedī evam-āyu-pariyanto,||<br />
					so tato cuto idh'ūpapanno' ti|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigat'ūpakkilese mudu-bhute kammaṇīye ṭhite ānejjappatte sattānaɱ cutūpapātañāṇāya cittaɱ abhininnāmeti|| ||</p>

					<p class="f4">So dibbena cakkhunā visuddhena atikkanta-mānusakena satte passati vacamāne uppajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāti: ime vata bhonto sattā kāya-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā; ime vata pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anūpavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiɱ saggaɱ lokaɱ upapannā' ti|| ||</p>

					<p class="f4">Iti dibbena cakkhunā visuddhena atikkanta-mānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,||<br />
					yathā-kammūpage satte pajānāti.|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigat'ūpakkilese mudubhūte kammaṇīye ṭhite ānejjappatte āsavānaɱ khaya-ñāṇāya cittaɱ abhininnāmeti|| ||</p>

					<p class="f4">So idaɱ dukkhan ti yathābhūthaɱ pajānāti|| ||</p>

					<p class="f4">Ayaɱ dukkha-samudayo ti yathā-bhūtaɱ pajānāti|| ||</p>

					<p class="f4">Ayaɱ dukkha-nirodho ti yathā-bhūtaɱ pajānāti|| ||</p>

					<p class="f4">Ayaɱ dukkha-nirodha-gāminī-paṭipadā ti yathā-bhūtaɱ pajānāti|| ||</p>

					<p class="f4">Ime āsavāti yathā-bhūtaɱ pajānāti|| ||</p>

					<p class="f4">Ayaɱ āsava-samudayoti yathā-bhūtaɱ pajānāti|| ||</p>

					<p class="f4">Ayaɱ āsava-nirodhoti yathā-bhūtaɱ pajānāti|| ||</p>

					<p class="f4">Ayaɱ āsava-nirodha-gāminī-paṭipadā ti yathā-bhūtaɱ pajānāti|| ||</p>

					<p class="f4">Tassa evaɱ jānato evaɱ passato kāmāsavā pi cittaɱ vimuccati|| ||</p>

					<p class="f4">Bhavāsavāpi cittaɱ vimuccati|| ||</p>

					<p class="f4">Avijjāsavāpi cittaɱ vimuccati|| ||</p>

					<p class="f4">Vimuttasmiɱ vimuttamiti ñāṇaɱ hoti|| ||</p>

					<p class="f4">Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā ti pajānāti.|| ||</p>

					<p class="f4">So hoti,||<br />
					bhikkhu khamo sītassa uṇhassa jīghacchāya pipāsāya ḍaɱsa-makasa-vāt'ātapa-siriɱsapa-samphassānaɱ duruttānaɱ durāgatānaɱ vacana-pathānaɱ uppannānaɱ sārīrikānaɱ <a id="pg137"><span class="f2 g"><b>[137]</b></span></a> vedanānaɱ dukkhānaɱ tippānaɱ kharānaɱ kaṭukānaɱ asātānaɱ amanāpānaɱ pāṇaharānaɱ adhivāsaka-jātiko hoti.|| ||</p>

					<p class="f4">Sabbarāgadosamohanihataninnītakasāvo āhuṇeyyo pāhuṇeyyo dakkhiṇeyyo añjali-karaṇīyo anuttaraɱ puñña-k-khettaɱ lokassāti.|| ||</p>

					<p class="f4">Mahallako ce pi Aggivessana,||<br />
					rañño nāgo adanto avinīto kālaɱkaroti|| ||</p>

					<p class="f4">Adantamaraṇaɱ mahallako rañño nāgo kālaŋkatotv'eva saŋkhaɱ gacchati|| ||</p>

					<p class="f4">Majjhimo ce pi Aggivessana,||<br />
					rañño nāgo adanto avinīto kālaɱkaroti|| ||</p>

					<p class="f4">Adantamaraṇaɱ majjhimo rañño nāgo kālaŋkatotv'eva saŋkhaɱ gacchati|| ||</p>

					<p class="f4">Daharo ce pi Aggivessana,||<br />
					rañño nāgo adanto avinīto kālaɱkaroti|| ||</p>

					<p class="f4">Adantamaraṇaɱ daharo rañño nāgo kālaŋkakatotv'eva saŋkhaɱ gacchati|| ||</p>

					<p class="f4">Evam eva kho Aggivessana thero ce pi bhikkhu akhīṇ'āsavo kālaɱkaroti|| ||</p>

					<p class="f4">Adantamaraṇaɱ thero bhikkhu kālaŋkakatotv'eva saŋkhaɱ gacchati|| ||</p>

					<p class="f4">Majjhimo ce pi Aggivessana bhikkhu akhīṇ'āsavo kālaɱkaroti|| ||</p>

					<p class="f4">Adantamaraṇaɱ thero bhikkhu kālaŋkakatotv'eva saŋkhaɱ gacchati|| ||</p>

					<p class="f4">Navo ce pi Aggivessana,||<br />
					bhikkhu akhīṇ'āsavo kālaɱ karoti|| ||</p>

					<p class="f4">Adantamaraṇaɱ navo bhikkhu kālaŋkatotv'eva saŋkhaɱ gacchati.|| ||</p>

					<p class="f4">Mahallako ce pi Aggivessana,||<br />
					rañño nāgo sudanto suvinīto kālaɱkaroti|| ||</p>

					<p class="f4">Dantamaraṇaɱ mahallako rañño nāgo kālaŋkatotv'eva saŋkhaɱ gacchati|| ||</p>

					<p class="f4">Majjhimo ce pi Aggivessana,||<br />
					rañño nāgo sudanto suvinīto kālaɱkaroti|| ||</p>

					<p class="f4">Dantamaraṇaɱ majjhimo rañño nāgo kālaŋkatotv'eva saŋkhaɱ gacchati.Daharo ce pi Aggivessana,||<br />
					rañño nāgo sudatto suvinīto kālaɱkaroti|| ||</p>

					<p class="f4">Dantamaraṇaɱ daharo rañño nāgo kālaŋkattotv'eva saŋkhaɱ gacchati|| ||</p>

					<p class="f4">Evam eva kho Aggivessana thero ce pi bhikkhu khīṇ'āsavo kālaɱkaroti|| ||</p>

					<p class="f4">Dantamaraṇaɱ thero bhikkhu kālakaŋkatotv'eva saŋkhaɱ gacchati|| ||</p>

					<p class="f4">Majjhimo ce pi Aggivessana,||<br />
					bhikkhu khīṇ'āsavo kālaɱkaroti|| ||</p>

					<p class="f4">Dantamaraṇaɱ thero bhikkhu kālaŋkakatotv'eva saŋkhaɱ gacchati|| ||</p>

					<p class="f4">Navo ce pi Aggivessana bhikkhu khīṇ'āsavo kālaɱ karoti|| ||</p>

					<p class="f4">Dantamaraṇaɱ navo bhikkhu kālaŋkatotv'eva saŋkhaɱ gacchati.|| ||</p>

					<p class="f4">Idam avoca Bhagavā atta-mano aciravato samaṇ'uddeso Bhagavato bhāsitaɱ abhinandīti.|| ||</p>

					<p class="f4 ctr">Dantabhūmi suttaɱ pañcamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>