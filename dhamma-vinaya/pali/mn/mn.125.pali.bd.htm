<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 125. The Buddha describes the course of training for a bhikkhu." />
<title>MN 125: Danta-Bhūmi Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					3. Suññata Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p125">Sutta 125</a></h4>

					<h1>Danta-Bhūmi Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg128"><span class="f2 g"><b>[128]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.125.chlm.sbb.htm#p1">chlm</a>][<a href="../../../dhamma-vinaya/pts/mn/mn.125.horn.pts.htm#p1">pts</a>][<a href="../../../dhamma-vinaya/mnl/mn/mn.125.upal.mnl.htm#p1">upal</a>][<a href="../../../dhamma-vinaya/misc/mn/mn.125.pnji.misc.htm#p1">pnji</a>][<a href="../../../dhamma-vinaya/ati/mn/mn.125.than.ati.htm">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Rājagahe viharati Veḷuvane Kalandakanivāpe|| ||</p>

					<p class="f4">Tena kho pana samayena aciravato samaṇ'uddeso arañña-kuṭi-kāyaṃ viharati|| ||</p>

					<p class="f4">Atha kho jayaseno rāja-kumāro jaṇghā-vihāraṃ anucaṇkamamāno anuvicaramāno yena aciravato samaṇ'uddeso ten'upasaṇkami|| ||</p>

					<p class="f4">Upasaṇkamitvā aciravatena samaṇ'uddesena saddhiṃ sammodi|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi|| ||</p>

					<p class="f4">Eka-m-antaṃ nisinno kho jayaseno rāja-kumāro aciravataṃ samaṇ'uddesaṃ etad avoca: sutaṃ me taṃ bho Aggivessana, idha bhikkhu appamatto ātāpī pahit'atto viharanto phuseyya cittassa ek'aggatan' ti.|| ||</p>

					<p class="f4">Evam etaṃ rāja-kumāra, evam etaṃ rāja-kumāra,||<br />
					idha bhikkhu appamatto ātāpī pahit'atto viharanto phuseyya cittassa ek'aggatanti.|| ||</p>

					<p class="f4">Sādhu me bhavaṃ aggivessano yathā-sutaṃ yathā-pariyattaṃ dhammaṃ desetūti.|| ||</p>

					<p class="f4">Na kho te ahaṃ rāja-kumāra,||<br />
					Sakkomi yathā-sutaṃ yathā-pariyattaṃ dhammaṃ desetuṃ|| ||</p>

					<p class="f4">Ahaṃ carahi1 te rāja kumāra,||<br />
					yathā-sutaṃ yathā-pariyattaṃ Dhammaṃ deseyyaṃ,||<br />
					tvañca me bhāsitassa atthaṃ na ājāneyyāsi|| ||</p>

					<p class="f4">So mam'assa kilamatho,||<br />
					sā mam'assa vihesāti.|| ||</p>

					<p class="f4"><a id="pg129"><span class="f2 g"><b>[129]</b></span></a> Desetu me bhavaṃ aggivessano yathā-sutaṃ yathā-pariyattaṃ dhammaṃ,||<br />
					app'evanāmāhaṃ bhoto Aggivessanassa bhāsitassa atthaṃ ājāneyyanti.|| ||</p>

					<p class="f4">Deseyyaṃ kho te ahaṃ rāja-kumāra,||<br />
					yathā-sutaṃ yathā-pariyattaṃ dhammaṃ,||<br />
					sace me tvaṃ bhāsitassa atthaṃ ājāneyyāsi icc'etaṃ kusalaṃ|| ||</p>

					<p class="f4">No ce me tvaṃ bhāsitassa atthaṃ ājāneyyāsi|| ||</p>

					<p class="f4">Yathā sake tiṭṭheyyāsi na maṃ tattha uttariṃ paṭipuccheyyāsīti.|| ||</p>

					<p class="f4">Desetu me bhavaṃ aggivessano yathā-sutaṃ yathā-pariyattaṃ dhammaṃ|| ||</p>

					<p class="f4">Sace ahaṃ bhoto Aggivessanassa bhāsitassa atthaṃ ājānissāmi|| ||</p>

					<p class="f4">Icc'etaṃ kusalaṃ,||<br />
					no ce ahaṃ bhoto Aggivessanassa bhāsitassa atthaṃ ājānissāmi|| ||</p>

					<p class="f4">Yathā sake tiṭṭhissāmi|| ||</p>

					<p class="f4">Nāhaṃ tattha bhavantaṃ Aggivessanaṃ uttariṃ paṭipucchissāmīti.|| ||</p>

					<p class="f4">Atha kho aciravato samaṇ'uddeso jayasenassa rājakuMārassa yathā-sutaṃ yathā-pariyattaṃ dhammaṃ desesi|| ||</p>

					<p class="f4">Evaṃ vutte jayaseno rāja-kumāro aciravataṃ samaṇ'uddesaṃ etad avoca: 'aṭṭhāname taṃ bho Aggivessana,||<br />
					anavakāso yaṃ bhikkhu appamatto ātāpī pahit'atto viharanto phuseyya cittassa ek'aggata'nti|| ||</p>

					<p class="f4">Atha kho jayaseno rāja-kumāro aciravatassa samaṇ'uddesassa aṭṭhānatañ ca anavakāsatañ ca pavedetvā uṭṭhāy āsanā pakkāmi.|| ||</p>

					<p class="f4">Atha kho aciravato samaṇ'uddeso acira-pakkante jayasene rāja-kumāre yena Bhagavā ten'upasaṇkami|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi|| ||</p>

					<p class="f4">Eka-m-antaṃ nisinno kho aciravato samaṇ'uddeso yāvatako ahosi jayasenena rāja-kumārena saddhiṃ kathā-sallāpo,||<br />
					taṃ sabbaṃ Bhagavato ārocesi.|| ||</p>

					<p class="f4">Evaṃ vutte Bhagavā aciravataṃ samaṇ'uddesaṃ etad avoca: 'taṃ kutettha Aggivessana,||<br />
					labbhā yaṃ taṃ nekkhammena ñātabbaṃ,||<br />
					nekkhammena daṭṭhabbaṃ,||<br />
					nekkhammena pattabbaṃ,||<br />
					nekkhammena sacchikātabbaṃ,||<br />
					taṃ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno <a id="pg130"><span class="f2 g"><b>[130]</b></span></a> kāma-pariyesanāya ussukko1 ñassati vā dakkhiti vā sacchī vā karissatī'ti n'etaṃ ṭhānaṃ vijjati|| ||</p>

					<p class="f4">Seyyathā pissu Aggivessana,||<br />
					dve hatth'idammā vā assa-dammā vā godammā vā sudantā suvinītā,||<br />
					dve hatth'idammā vā assa-dammā vā godammā vā adantā avinītā|| ||</p>

					<p class="f4">Taṃ kiṃ maññasi Aggivessana,||<br />
					ye te dve hatth'idammā vā assa-dammā vā godammā vā sudantā suvinītā,||<br />
					api nu te dantāva dantakāraṇaṃ gaccheyyuṃ,||<br />
					dantāva dantabhūmiṃ sampāpuṇeyyunti.|| ||</p>

					<p class="f4">"Evaṃ bhante" ti.|| ||</p>

					<p class="f4">Ye pana te dve hatth'idammā vā assa-dammā vā godammā vā adantā avinītā,||<br />
					api nu te adantāva dantakāraṇaṃ gaccheyyuṃ|| ||</p>

					<p class="f4">Adantāva dantabhūmiṃ sampāpuṇeyyuṃ|| ||</p>

					<p class="f4">Syethāpi te dve hatth'idammā vā assa-dammā vā godammā vā sudantā suvinītāti:|| ||</p>

					<p class="f4">No h'etaṃ bhante.|| ||</p>

					<p class="f4">Evam eva kho Aggivessana,||<br />
					yaṃ taṃ nekkhammena ñātabbaṃ nekkhammena daṭṭhabbaṃ nekkhammena pattabbaṃ nekkhammena sacchikātabbaṃ,||<br />
					taṃ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno kāma-pariyesanāya ussukko ñassati vā dakkhiti vā sacchī vā karissatīti n'etaṃ ṭhānaṃ vijjati.|| ||</p>

					<p class="f4">Syethāpi Aggivessana,||<br />
					gāmassa vā nigamassa vā avidūre mahāpabbato,||<br />
					tam enaṃ dve sahāyakā tamhā gāmā vā nigamā vā ni-k-khamitvā hatthavilaṇghakena yena so pabbato,||<br />
					ten'upasaṇkameyyuṃ|| ||</p>

					<p class="f4">Upasaṇkamitvā eko sahāyako heṭṭhā pabbatapāde tiṭṭheyya|| ||</p>

					<p class="f4">Eko sahāyako uparipabbataṃ āroheyya|| ||</p>

					<p class="f4">Tam enaṃ heṭṭhā pabbatapāde ṭhito sahāyako uparipabbate ṭhitaṃ sahāyakaṃ evaṃ vadeyya: 'yaṃ samma kiṃ tvaṃ passasi uparipabbate ṭhito'ti: so evaṃ vadeyya: 'passāmi|| ||</p>

					<p class="f4">Kho ahaṃ samma,||<br />
					upari pabbate ṭhito ārāma-rāmaṇeyyakaṃ vana-rāmaṇeyyakaṃ bhūmi-rāmaṇeyyakaṃ pokkharaṇīrāmaṇeyyanti|| ||</p>

					<p class="f4">So evaṃ vadeyya: aṭṭhānaṃ kho etaṃ <a id="pg131"><span class="f2 g"><b>[131]</b></span></a> samma,||<br />
					anavakāso yaṃ tvaṃ uparipabbate ṭhito pasesayyāsi ārāma-rāmaṇeyyakaṃ vana-rāmaṇeyyakaṃ bhūmi-rāmaṇeyyakaṃ pokkharaṇī rāmaṇeyyakanti|| ||</p>

					<p class="f4">Tam enaṃ uparipabbate ṭhito sahāyako heṭṭhimapabbatapādaṃ orohitvā taṃ sahāyakaṃ bāhāyaṃ gahetvā uparipabbataṃ āropetvā muhuttaṃ assāsetvā evaṃ vadeyya: 'yaṃ samma kiṃ tvaṃ passasi uparipabbate ṭhitoti|| ||</p>

					<p class="f4">So evaṃ vadeya: 'passāmi kho ahaṃ samma,||<br />
					uparipabbate ṭhito ārāma-rāmaṇeyyakaṃ vana-rāmaṇeyyakaṃ bhūmi-rāmaṇeyyakaṃ pokkharaṇīrāmaṇeyyakanti|| ||</p>

					<p class="f4">So evaṃ vadeyya: 'idān'eva kho te samma,||<br />
					bhāsitaṃ: 'mayaṃ evaṃ ājānāma: aṭṭhānaṃ kho etaṃ samma,||<br />
					anavakāso yaṃ tvaṃ uparipabbate ṭhito passeyyāsi ārāma-rāmaṇeyyakaṃ vana-rāmaṇeyyakaṃ bhūmi-rāmaṇeyyakaṃ pokkharaṇīrāmaṇeyyakanti|| ||</p>

					<p class="f4">Idān'eva ca pana te bhāsitaṃ: 'mayaṃ evaṃ ājānāma: passāmi kho ahaṃ samma,||<br />
					uparipabbate ṭhito ārāma-rāmaṇeyyakaṃ vana-rāmaṇeyyakaṃ bhūmi-rāmaṇeyyakaṃ pokkharaṇīrāmaṇeyyakanti|| ||</p>

					<p class="f4">So evaṃ vadeyya: tathā hi panāhaṃ samma,||<br />
					iminā mahatā pabbatena āvuto daṭṭheyyaṃ nāddasanti.|| ||</p>

					<p class="f4">Evam eva kho ato mahantatarena kho Aggivessana,||<br />
					avijjā khandhena jayaseno rājakumaro āvuto nivuto ovuto,||<br />
					pariyonaddho|| ||</p>

					<p class="f4">So vata yaṃ taṃ nekkhammena ñātabbaṃ,||<br />
					nekkhammena daṭṭhabbaṃ,||<br />
					nekkhammena pattabbaṃ,||<br />
					nekkhammena sacchikātabbaṃ,||<br />
					taṃ vata jayaseno rāja-kumāro kāmamajjhe vasanto kāme paribhuñjanto kāma-vitakkehi khajja-māno kāma-pariḷāhena pariḍayha-māno kāma-pariyesanāya ussuko ñassati vā dakkhiti vā sacchi vā karissatīti n'etaṃ ṭhānaṃ vijjati|| ||</p>

					<p class="f4">Sace kho taṃ Aggivessana,||<br />
					jayasenassa rājakuMārassa imā dve upamā paṭibhāseyyuṃ anacchariyaṃ te jayaseno rāja-kumāro pasīdeyya: pasanno ca te pasannākāraṃ kareyyāti|| ||</p>

					<p class="f4">|| ||</p>

					<p class="f4">Kuto pana maṃ bhante,||<br />
					jayasenassa rājakuMārassa imā dve upamā paṭibhāsissanti anacchariyā pubbe a-s-suta-pubbā|| ||</p>

					<p class="f4">Seyyathā pi Bhagavantanti.|| ||</p>

					<p class="f4"><a id="pg132"><span class="f2 g"><b>[132]</b></span></a> seyyathā pi Aggivessana,||<br />
					rājā khattiyo muddhā-vasitto nāgavanikaṃ āmanteti: tvaṃ samma nāgavanika,||<br />
					rañño nāgaṃ abhiruhitvā nāgavanaṃ pavisitvā āraññakaṃ nāgaṃ atipassitvā rañño nāgassa gīvāya upanibandhāhīti|| ||</p>

					<p class="f4">Evaṃ devā ti kho Aggivessana,||<br />
					nāgavaniko rañño khattiyassa muddhā-vasittassa paṭi-s-sutvā rañño nāgaṃ abhiruhitvā nāgavanaṃ pavisitvā āraññakaṃ nāgaṃ atipassitvā rañño nāgassa gīvāya upanibandhati|| ||</p>

					<p class="f4">Tam enaṃ rañño nāgo abbhokāsaṃ nīharati|| ||</p>

					<p class="f4">Ettāvatā ca kho Aggivessana,||<br />
					āraññako nāgo abbhokāsaṃ gato hoti|| ||</p>

					<p class="f4">Ettha gedhā hi Aggivessana,||<br />
					āraññakā nāgā yad idaṃ nāgavanaṃ,||<br />
					tam enaṃ nāgavaniko rañño khattiyassa muddhā-vasittassa āroceti; abbhokāsagato kho deva,||<br />
					āraññako nāgoti.|| ||</p>

					<p class="f4">Atha kho Aggivessana tam enaṃ rājā khattiyo muddhā-vasitto hatth'idamakaṃ āmantesi: ehi tvaṃ samma hatth'idamaka,||<br />
					āraññakaṃ nāgaṃ damayāhi āraññakānañc'eva sīlānaṃ abhinimmadanāya,||<br />
					āraññakānañc'eva sarasaṇkappānaṃ abhinimmadanāya,||<br />
					āraññakānañc'eva darathakilamathapariḷāhānaṃ abhinimmadanāya,||<br />
					gāmante abhiramāpanāya,||<br />
					manussakantesu sīlesu samādapanāyāti|| ||</p>

					<p class="f4">Evaṃ devā ti kho Aggivessana,||<br />
					hatth'idamako rañño khattiyassa muddhā-vasittassa paṭi-s-sutvā mahantaṃ thamhaṃ paṭhaviyaṃ nikhaṇitvā āraññakassa nāgassa gīvāyaṃ uparibandhati|| ||</p>

					<p class="f4">Āraññakānañc'eva sīlānaṃ abhinimmadanāya,||<br />
					āraññakānañc'eva sarasaṇkappānaṃ abhinimmadanāya,||<br />
					āraññakānañc'eva darathakilamathapariḷāhānaṃ abhinimmadanāya,||<br />
					gāmante abhiramāpanāya manussa kantesu sīlesu samādapanāya|| ||</p>

					<p class="f4">Tam enaṃ hatth'idamako yā sā vācā neḷā kaṇṇa-sukhā pemanīyā hadayaṃ-gamā pori bahu-jana-kantā bahu-jana-manāpā,||<br />
					tathā-rūpāhi vācāhi samudā-carati|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa yā sā vācā neḷā kaṇṇa-sukhā pemanīyā hadayaṃ-gamā porī bahu-jana-kantā <a id="pg133"><span class="f2 g"><b>[133]</b></span></a> bahu-jana-manāpā,||<br />
					tathā-rūpāhi vācāhi samudācariyamāno sussūsati|| ||</p>

					<p class="f4">Sotaṃ odahati|| ||</p>

					<p class="f4">Aññā cittaṃ upaṭṭhapeti|| ||</p>

					<p class="f4">Tam enaṃ hatth'idamako uttariṃ tiṇaghāsodakaṃ anuppavecchati.|| ||</p>

					<p class="f4">Yato kho Aggivessana āraññako nāgo hatth'idamakassa tiṇaghāsodakaṃ patigaṇhāti.|| ||</p>

					<p class="f4">Tatra hatth'idamakassa evaṃ hoti: jivissati khodāni āraññako nāgo' ti|| ||</p>

					<p class="f4">Tam enaṃ hatth'idamako uttariṃ kāraṇaṃ kāreti|| ||</p>

					<p class="f4">Ādiya bho, nikkhipa bhoti|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa ādānanikkhepe vacanakaro hoti 'ovādapatikaro.|| ||</p>

					<p class="f4">Tam enaṃ hatth'idamako uttariṃ kāraṇaṃ kāreti|| ||</p>

					<p class="f4">Abhi-k-kama bho,||<br />
					paṭikkama bhoti|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa abhi-k-kamapaṭikkame vacanakaro hoti,||<br />
					'ovāda patikaro|| ||</p>

					<p class="f4">Tam enaṃ hatth'idamako uttariṃ kāraṇaṃ kāreti|| ||</p>

					<p class="f4">Uṭṭhaha bho, nisīda bhoti.|| ||</p>

					<p class="f4">Yato kho Aggivessana,||<br />
					āraññako nāgo hatth'idamakassa uṭṭhānanisajjāya7 vacanakaro hoti,||<br />
					'ovādapatikaro|| ||</p>

					<p class="f4">Tam enaṃ hatth'idamako uttariṃ āneñjaṃ nāma kāraṇaṃ kāreti|| ||</p>

					<p class="f4">Mahanta'ssa phalakaṃ soṇḍāya upanibandhati|| ||</p>

					<p class="f4">Tomārahattho ca puriso upari gīvāya nisinno hoti|| ||</p>

					<p class="f4">Samantato ca tomarahatthā purisā parivāretvā ṭhitā honti|| ||</p>

					<p class="f4">Hatth'idamako ca dīgha tomarayaṭṭhiṃ gahetvā purato ṭhito hoti|| ||</p>

					<p class="f4">So āneñjakaraṇaṃ kāriyamāno n'eva purime pāde copeti,||<br />
					na pacchime pāde copeti,||<br />
					na purimaṃ kāyaṃ copeti,||<br />
					na pacchimaṃ kāyaṃ copeti|| ||</p>

					<p class="f4">Na sīsaṃ copeti|| ||</p>

					<p class="f4">Na kaṇṇe copeti|| ||</p>

					<p class="f4">Na dante copeti|| ||</p>

					<p class="f4">Na naṇguṭṭhaṃ copeti|| ||</p>

					<p class="f4">Na soṇḍaṃ copeti|| ||</p>

					<p class="f4">So hoti āraññako nāgo khamo sattippahārānaṃ asippahārānaṃ usuppahārānaṃ parasatthappahārānaṃ1 bheripaṇava2 vaṃsasaṇkhadeṇḍima3ninnādasaddānaṃ sabbavaṇkadosanihitaninnītakasāvo rājaraho rāja-bhoggo rañño aṇganteva saṇkhaṃ gacchati.|| ||</p>

					<p class="f4"><a id="pg134"><span class="f2 g"><b>[134]</b></span></a> Evam eva kho Aggivessana,||<br />
					idha Tathāgato loke uppajjati arahaṃ Sammā Sambuddho vijjā-caraṇa-sampanno Sugato loka-vidu anuttaro purisa-damma-sārathī Satthā deva-manussānaṃ Buddho Bhagavā|| ||</p>

					<p class="f4">So imaṃ lokaṃ sa-devakaṃ sa-Mārakaṃ sa-brahmakaṃ sa-s-samaṇa-brahmaṇiṃ pajaṃ sa-deva-manussaṃ sayaṃ abhiññā sacchi-katvā pavedeti|| ||</p>

					<p class="f4">So dhammaṃ deseti ādi kalyāṇaṃ majjhe kalyāṇaṃ pariyosāna-kalyāṇaṃ sātthaṃ savyañ janaṃ kevala-paripuṇṇaṃ parisuddhaṃ Brahma-cariyaṃ pakāseti.|| ||</p>

					<p class="f4">Taṃ dhammaṃ suṇāti gahapati vā gahapati-putto vā aññatarasmiṃ vā kule paccājāto|| ||</p>

					<p class="f4">So taṃ dhammaṃ sutvā Tathāgate saddhaṃ paṭilabhati|| ||</p>

					<p class="f4">So tena saddhā-paṭilābhena samannāgato iti paṭisañcikkhati: "sambādho gharāvāso rajo-patho,||<br />
					abbhākāso pabbajjā|| ||</p>

					<p class="f4">Na-y-idaṃ sukaraṃ agāraṃ ajjhāvasatā ekanta-paripuṇṇaṃ ekanta-parisuddhaṃ saṇkhalikhitaṃ Brahma-cariyaṃ carituṃ|| ||</p>

					<p class="f4">Yaknūn-ā-haṃ kesa-massuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan" ti.|| ||</p>

					<p class="f4">so aparena samayena appaṃ vā bhoga-k-khandhaṃ pahāya mahantaṃ vā bhoga-k-khandhaṃ pahāya appaṃ vā ñāti-parivaṭṭaṃ pahāya mahantaṃ vā ñāti parivaṭṭaṃ pahāya kesa-massuṃ ohāretvā kāsāyāni vatthāni acchādetvā agārasmā anagāriyaṃ pabbajati.|| ||</p>

					<p class="f4">Ettāvatā kho Aggivessana,||<br />
					ariya-sāvako abbhokāsagato hoti|| ||</p>

					<p class="f4">Ettha gedhā hi Aggivessana,||<br />
					deva-manussā,||<br />
					yad idaṃ pañcakāma-guṇā|| ||</p>

					<p class="f4">Tam enaṃ Tathāgato uttariṃ vineti: 'ehi tvaṃ bhikkhū sīlavā hohi|| ||</p>

					<p class="f4">Pātimokkhasaṃvara-saṃvuto viharāhi,||<br />
					ācāra-gocara-sampanno,||<br />
					aṇumattesu vajjesu bhaya-dassāvī samādāya sikkhassu sikkhā-padesū' ti.|| ||</p>

					<p class="f4">Yato kho Aggivessana,||<br />
					ariya-sāvako sīlavā hoti|| ||</p>

					<p class="f4">Pātimokkhasaṃvara-saṃvuto viharati|| ||</p>

					<p class="f4">Ācāragocara-sampanno,||<br />
					aṇumattesu vajjesu bhaya-dassāvī,||<br />
					samādāya sikkhati sikkhā-padesu|| ||</p>

					<p class="f4">Tam enaṃ Tathāgato uttariṃ vineti|| ||</p>

					<p class="f4">'Ehi tvaṃ bhikkhu indriyesu gutta-dvāro hohi|| ||</p>

					<p class="f4">Cakkhunā rūpaṃ disvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaṃ cakkhu'ndriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha cakkhu'ndriyaṃ|| ||</p>

					<p class="f4">Cakkhundriye saṃvaraṃ āpajja|| ||</p>

					<p class="f4">Sotena saddaṃ sutvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaṃ sot'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha sotindiyaṃ|| ||</p>

					<p class="f4">Sotindriye saṃvaraṃ āpajja|| ||</p>

					<p class="f4">Ghānena gandhaṃ ghāyitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaṃ ghān'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha ghān'indriyaṃ|| ||</p>

					<p class="f4">Ghānindriye saṃvaraṃ āpajja|| ||</p>

					<p class="f4">Jivhāya rasaṃ sāyitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaṃ jivh'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha jivh'indriyaṃ|| ||</p>

					<p class="f4">Jivhindriye saṃvaraṃ āpajja|| ||</p>

					<p class="f4">Kāyena phoṭṭhabbaṃ phusitvā mā nimitta-g-gāhī|| ||</p>

					<p class="f4">Mānubyañjanaggāhī|| ||</p>

					<p class="f4">Yatvādhi-karaṇamenaṃ kāy'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha kāy'indriyaṃ|| ||</p>

					<p class="f4">Kāyindriye saṃvaraṃ āpajja|| ||</p>

					<p class="f4">Manasā dhammaṃ viññāya mā nimitta-g-gāhī|| ||</p>

					<p class="f4">Mānubyañjanaggāhī,||<br />
					yatvādhi-karaṇamenaṃ man'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajja|| ||</p>

					<p class="f4">Rakkha man'indriyaṃ|| ||</p>

					<p class="f4">Man'indriye saṃvaraṃ āpajjā' ti.|| ||</p>

					<p class="f4">Yato kho Aggivessana,||<br />
					ariya-sāvako indriyesu gutta-dvāro hoti|| ||</p>

					<p class="f4">Tam enaṃ Tathāgato uttariṃ vineti|| ||</p>

					<p class="f4">Ehi tvaṃ bhikkhu,||<br />
					bhojane mattaññu hohi|| ||</p>

					<p class="f4">Paṭisaṇkhāyoniso āhāraṃ āhāreyyāsi|| ||</p>

					<p class="f4">N'eva davāya na madāya na maṇḍanāya na vibhusanāya,||<br />
					yāva-d-eva imassa kāyassa ṭhitiyā yāpanāya,||<br />
					vihiṃs'ūparatiyā brahma-cariyānuggahāya|| ||</p>

					<p class="f4">Iti purāṇañ ca vedanaṃ paṭihaṇkhāmi|| ||</p>

					<p class="f4">Navañca vedanaṃ na uppādessāmi|| ||</p>

					<p class="f4">Yātrā ca me bhavissati anavajjatā ca phāsu-vihāro cā ti.|| ||</p>

					<p class="f4">Yato <a id="pg135"><span class="f2 g"><b>[135]</b></span></a> kho Aggivessana,||<br />
					ariya-sāvako bhojane matt'aññū hoti|| ||</p>

					<p class="f4">Tam enaṃ Tathāgato uttariṃ vineti: ehi tvaṃ bhikkhu jāgariyaṃ anuyutto viharāhi|| ||</p>

					<p class="f4">Divasaṃ caṇkamena nisajjāya avaraṇīyehi dhammehi cittaṃ parisodhehi|| ||</p>

					<p class="f4">Rattiyā paṭhamaṃ yāmaṃ caṇkamena nisajjāya āvaraṇīyehi dhammehi cittaṃ parisodhehi|| ||</p>

					<p class="f4">Rattiyā majjhimaṃ yāmaṃ dakkhiṇena passena sīhaseyyaṃ kappeyyāsi pāde pādaṃ accādhāya sato sampajāno uṭṭhāna-saññaṃ manasi karitvā rattiyā pacchimaṃ yāmaṃ paccu-ṭṭhāya caṇkamena nisassāya āvaraṇīyehi dhammehi cittaṃ parisodhehī' ti.|| ||</p>

					<p class="f4">Yato kho Aggivessana,||<br />
					ariya-sāvako jāgariyaṃ anuyutto hoti|| ||</p>

					<p class="f4">Tam enaṃ Tathāgato uttariṃ vineti: 'ehi tvaṃ bhikkhu sati-sampajaññena samannāgato hohi|| ||</p>

					<p class="f4">Abhikkante paṭikkante sampajāna-kārī ālokite vilokite sampajāna-kārī sammiñjite pasārite sampajāna-kārī saṇghāṭipatta-cīvaradhāraṇe sampajāna-kārī asite pīte khāyite sāyite sampajāna-kārī uccāra-passāvakamme sampajāna-kārī gate ṭhite nisinne sutte jāgarite bhāsite tuṇhī-bhāve sampajāna-kārī hohī' ti.|| ||</p>

					<p class="f4">Yato kho Aggivessana,||<br />
					ariya-sāvako sati-sampajaññena samannāgato hoti,||<br />
					tam enaṃ Tathāgato uttariṃ vineti: ehi tvaṃ bhikkhu vivittaṃ sen'āsanaṃ bhaja,||<br />
					araññaṃ rukkha-mūlaṃ pabbataṃ kandaraṃ giri-guhaṃ susānaṃ vana-patthaṃ abbhokāsaṃ palālapuñjanti|| ||</p>

					<p class="f4">So vivittaṃ sen'āsanaṃ bhajati araññaṃ rukkha-mūlaṃ pabbataṃ kandaraṃ giri-guhaṃ susānaṃ vana-patthaṃ abbhokāsaṃ palālapuñjaṃ|| ||</p>

					<p class="f4">So pacchā-bhattaṃ piṇḍa-pāta-paṭikkanto nisīdati pallaṇkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭha-petvā|| ||</p>

					<p class="f4">So abhijjhaṃ loke pahāya vigat-ā-bhijjhena cetasā viharati|| ||</p>

					<p class="f4">Abhijjhāya cittaṃ parisodheti|| ||</p>

					<p class="f4">vyāpāda-padosaṃ pahāya avyāpanna-citto viharati sabba-pāṇa-bhūta-hit-ā-nukampī|| ||</p>

					<p class="f4">vyāpāda-padosā cittaṃ parisodheti|| ||</p>

					<p class="f4">Thīna-middhaṃ pahāya vigata-thīna-middho viharati āloka-saññī sato sampajāno,||<br />
					thīna-middhā cittaṃ parisodheti|| ||</p>

					<p class="f4">Uddhacca-kukkuccaṃ pahāya anuddhato viharati ajjhattaṃ vupasantacitto|| ||</p>

					<p class="f4">Uddhacca-kukkuccā cittaṃ parisodheti|| ||</p>

					<p class="f4">Vici-kicchaṃ <a id="pg136"><span class="f2 g"><b>[136]</b></span></a> pahāya tiṇṇa-vici-kiccho viharati akathaṃ-kathī kusalesu dhammesu|| ||</p>

					<p class="f4">Vicikicchāya cittaṃ parisodheti.|| ||</p>

					<p class="f4">So ime pañca nīvaraṇe pahāya cetaso upakkilese paññāya dubbalikaraṇe kāye kāy'ānupassī viharati ātāpī sampajāno satimā vineyya loke abhijjhā-domanassaṃ|| ||</p>

					<p class="f4">Vedanāsu vedan'ānupassī viharati ātāpī sampajāno satimā vineyya loke abhijjhā-domanassaṃ|| ||</p>

					<p class="f4">Citte citt'ānupassī viharati ātāpī sampajāno satimā vineyya loke abhijjhā-domanassaṃ|| ||</p>

					<p class="f4">Dhammesu Dhamm'ānupassī viharati ātāpī sampajāno satimā vineyya loke abhijjhā-domanassaṃ|| ||</p>

					<p class="f4">Seyyathā pi Aggivessana,||<br />
					hatth'idamako mahantaṃ thambhaṃ paṭhaviyaṃ nikhaṇitvā āraññakassa nāgassa gīvāyaṃ upanibandhati|| ||</p>

					<p class="f4">Āraññakānañc'eva sīlānaṃ abhinimmadanāya,||<br />
					āraññakānañc'eva sarasaṇkappānaṃ abhinimmadanāya,||<br />
					āraññakānañc'eva darathakilamathapariḷāhānaṃ abhinimmadanāya,||<br />
					gāmante abhiramāpanāya,||<br />
					manussakantesu sīlesu sampādanāya1 evam eva kho Aggivessana,||<br />
					ariya-sāvakassa ime cattāro sati-paṭṭhānā cetaso upanibandhanā honti|| ||</p>

					<p class="f4">Gehasitānañc'eva sīlānaṃ abhinimmadanāya,||<br />
					geha-sitānañc'eva sarasaṇkappānaṃ abhinimmadanāya,||<br />
					geha-sitānañc'eva darathakilamathapariḷāhānaṃ abhinimmadanāya,||<br />
					ñāyassa adhigamāya Nibbānassa sacchi-kiriyāya.|| ||</p>

					<p class="f4">Tam enaṃ Tathāgato uttariṃ vineti: ehi tvaṃ bhikkhu,||<br />
					kāye kāy'ānupassī viharāhi|| ||</p>

					<p class="f4">Mā ca kām'ūpasaṃhitaṃ1 vitakkaṃ vitakkesi|| ||</p>

					<p class="f4">Vedanāsu vedan'ānupassī viharāhi|| ||</p>

					<p class="f4">Mā ca kām'ūpasaṃhitaṃ1 vitakkaṃ vitakkesi|| ||</p>

					<p class="f4">Citte citt'ānupassī viharāhi|| ||</p>

					<p class="f4">Mā ca kām'ūpasaṃhitaṃ vitakkaṃ vitakkesi|| ||</p>

					<p class="f4">Dhammesu Dhamm'ānupassi viharāhi|| ||</p>

					<p class="f4">Mā ca kām'ūpasaṃhitaṃ vitakkaṃ vitakkesī' ti|| ||</p>

					<p class="f4">So vitakka-vicāranaṃ vupasamā ajjhattaṃ sampasādanaṃ cetaso ekodi-bhāvaṃ avitakkaṃ avicāraṃ samādhi-jaṃ pīti-sukhaṃ dutiyaṃ-jhānaṃ upasampajja viharati|| ||</p>

					<p class="f4">Pītiyā ca virāgā upekkhako ca viharati|| ||</p>

					<p class="f4">Sato ca sampajāno sukhaṃ ca kāyena paṭisaṃvedeti|| ||</p>

					<p class="f4">Yantaṃ riyā ācikkhanti 'Upekkhako satimā sukha-vihārī' ti tatiyaṃ-jhānaṃ upasampajja viharati|| ||</p>

					<p class="f4">Sukhassa ca pahānā dukkhassa ca pahānā pubbe va somanassa domanassānaṃ atthaṇgamā adukkha-ṃ-asukhaṃ upekkhā sati pārisuddhiṃ catutthaṃ-jhānaṃ upasmapajja viharati.|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigat'ūpakkilese muhubhute kammaṇiye ṭhite ānejjappatte pubbe-nivāsānu-s-sati-ñāṇāya cittaṃ abhininnāmeti|| ||</p>

					<p class="f4">So aneka-vihitaṃ pubbe-nivāsaṃ anussarati|| ||</p>

					<p class="f4">Seyyath'īdaṃ: ekam pi jātiṃ dve pi jātiyo Tisso pi jātiyo pañca pi jātiyo dasa pi jātiyo vīsatim pi jātiyo tiṃsam pi jātiyo cattārīsam pi jātiyo paññāsam pi jātiyo jāti-satam pi jātiyo jāti-sahassam pi jāti-sata-sahassam pi,||<br />
					anekepi saṃvaṭṭa-kappe anekepi vivaṭṭa-kappe anekepi saṃvaṭṭa-vivaṭṭa-kappe; 'amutrāsiṃ evaṃ nāmo evaṃ-gotto evaṃ-vaṇṇo evam-āhāro evaṃ-sukha-dukkha-paṭisaṃvedī evam-āyu-pariyanto,||<br />
					so tato vuto amutra upapādī,||<br />
					tatrāpāsiṃ evaṃ nāmo evaṃ-gotto evaṃ-vaṇṇo evamahāro evaṃ-sukha-dukkha-paṭisaṃvedī evam-āyu-pariyanto,||<br />
					so tato cuto idh'ūpapanno' ti|| ||</p>

					<p class="f4">Iti sākāraṃ sa-uddesaṃ aneka-vihitaṃ pubbe-nivāsaṃ anussarati.|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigat'ūpakkilese mudu-bhute kammaṇīye ṭhite ānejjappatte sattāṇaṃ cut'ūpapātañāṇāya cittaṃ abhininnāmeti|| ||</p>

					<p class="f4">So dibbena cakkhunā visuddhena atikkanta-mānusakena satte passati vacamāne uppajjamāne hīne paṇīte suvaṇṇe dubbaṇṇe sugate duggate yathā-kamm'ūpage satte pajānāti: ime vata bhonto sattā kāya-du-c-caritena samannāgatā ariyānaṃ upavādakā micchā-diṭṭhikā micchā-diṭṭhi-kamma-samādānā te kāyassa bhedā param maraṇā apāyaṃ duggatiṃ vinipātaṃ Nirayaṃ upapannā; ime vata pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaṃ anūpavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiṃ saggaṃ lokaṃ upapannā' ti|| ||</p>

					<p class="f4">Iti dibbena cakkhunā visuddhena atikkanta-mānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,||<br />
					yathā-kamm'ūpage satte pajānāti.|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigat'ūpakkilese mudubhūte kammaṇīye ṭhite ānejjappatte āsavānaṃ khaya-ñāṇāya cittaṃ abhininnāmeti|| ||</p>

					<p class="f4">So idaṃ dukkhan ti yathābhūthaṃ pajānāti|| ||</p>

					<p class="f4">Ayaṃ dukkha-samudayo ti yathā-bhūtaṃ pajānāti|| ||</p>

					<p class="f4">Ayaṃ dukkha-nirodho ti yathā-bhūtaṃ pajānāti|| ||</p>

					<p class="f4">Ayaṃ dukkha-nirodha-gāminī-paṭipadā ti yathā-bhūtaṃ pajānāti|| ||</p>

					<p class="f4">Ime āsavāti yathā-bhūtaṃ pajānāti|| ||</p>

					<p class="f4">Ayaṃ āsava-samudayoti yathā-bhūtaṃ pajānāti|| ||</p>

					<p class="f4">Ayaṃ āsava-nirodhoti yathā-bhūtaṃ pajānāti|| ||</p>

					<p class="f4">Ayaṃ āsava-nirodha-gāminī-paṭipadā ti yathā-bhūtaṃ pajānāti|| ||</p>

					<p class="f4">Tassa evaṃ jānato evaṃ passato kām'āsavā pi cittaṃ vimuccati|| ||</p>

					<p class="f4">Bhavāsavāpi cittaṃ vimuccati|| ||</p>

					<p class="f4">Avijjāsavāpi cittaṃ vimuccati|| ||</p>

					<p class="f4">Vimuttasmiṃ vimuttamiti ñāṇaṃ hoti|| ||</p>

					<p class="f4">Khīṇā jāti,||<br />
					vusitaṃ Brahma-cariyaṃ,||<br />
					kataṃ karaṇīyaṃ,||<br />
					nāparaṃ itthattāyā ti pajānāti.|| ||</p>

					<p class="f4">So hoti,||<br />
					bhikkhu khamo sītassa uṇhassa jīghacchāya pipāsāya ḍaṃsa-makasa-vāt'ātapa-siriṃsapa-samphassānaṃ duruttānaṃ durāgatānaṃ vacana-pathānaṃ uppannānaṃ sārīrikānaṃ <a id="pg137"><span class="f2 g"><b>[137]</b></span></a> vedanānaṃ dukkhānaṃ tippānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsaka-jātiko hoti.|| ||</p>

					<p class="f4">Sabbarāgadosamohanihataninnītakasāvo āhuṇeyyo pāhuṇeyyo dakkhiṇeyyo añjali-karaṇīyo anuttaraṃ puñña-k-khettaṃ lokassāti.|| ||</p>

					<p class="f4">Mahallako ce pi Aggivessana,||<br />
					rañño nāgo adanto avinīto kālaṃkaroti|| ||</p>

					<p class="f4">Adantamaraṇaṃ mahallako rañño nāgo kālaṇkatotv'eva saṇkhaṃ gacchati|| ||</p>

					<p class="f4">Majjhimo ce pi Aggivessana,||<br />
					rañño nāgo adanto avinīto kālaṃkaroti|| ||</p>

					<p class="f4">Adantamaraṇaṃ majjhimo rañño nāgo kālaṇkatotv'eva saṇkhaṃ gacchati|| ||</p>

					<p class="f4">Daharo ce pi Aggivessana,||<br />
					rañño nāgo adanto avinīto kālaṃkaroti|| ||</p>

					<p class="f4">Adantamaraṇaṃ daharo rañño nāgo kālaṇkakatotv'eva saṇkhaṃ gacchati|| ||</p>

					<p class="f4">Evam eva kho Aggivessana thero ce pi bhikkhu akhīṇ'āsavo kālaṃkaroti|| ||</p>

					<p class="f4">Adantamaraṇaṃ thero bhikkhu kālaṇkakatotv'eva saṇkhaṃ gacchati|| ||</p>

					<p class="f4">Majjhimo ce pi Aggivessana bhikkhu akhīṇ'āsavo kālaṃkaroti|| ||</p>

					<p class="f4">Adantamaraṇaṃ thero bhikkhu kālaṇkakatotv'eva saṇkhaṃ gacchati|| ||</p>

					<p class="f4">Navo ce pi Aggivessana,||<br />
					bhikkhu akhīṇ'āsavo kālaṃ karoti|| ||</p>

					<p class="f4">Adantamaraṇaṃ navo bhikkhu kālaṇkatotv'eva saṇkhaṃ gacchati.|| ||</p>

					<p class="f4">Mahallako ce pi Aggivessana,||<br />
					rañño nāgo sudanto suvinīto kālaṃkaroti|| ||</p>

					<p class="f4">Dantamaraṇaṃ mahallako rañño nāgo kālaṇkatotv'eva saṇkhaṃ gacchati|| ||</p>

					<p class="f4">Majjhimo ce pi Aggivessana,||<br />
					rañño nāgo sudanto suvinīto kālaṃkaroti|| ||</p>

					<p class="f4">Dantamaraṇaṃ majjhimo rañño nāgo kālaṇkatotv'eva saṇkhaṃ gacchati.Daharo ce pi Aggivessana,||<br />
					rañño nāgo sudatto suvinīto kālaṃkaroti|| ||</p>

					<p class="f4">Dantamaraṇaṃ daharo rañño nāgo kālaṇkattotv'eva saṇkhaṃ gacchati|| ||</p>

					<p class="f4">Evam eva kho Aggivessana thero ce pi bhikkhu khīṇ'āsavo kālaṃkaroti|| ||</p>

					<p class="f4">Dantamaraṇaṃ thero bhikkhu kāḷakaṇkatotv'eva saṇkhaṃ gacchati|| ||</p>

					<p class="f4">Majjhimo ce pi Aggivessana,||<br />
					bhikkhu khīṇ'āsavo kālaṃkaroti|| ||</p>

					<p class="f4">Dantamaraṇaṃ thero bhikkhu kālaṇkakatotv'eva saṇkhaṃ gacchati|| ||</p>

					<p class="f4">Navo ce pi Aggivessana bhikkhu khīṇ'āsavo kālaṃ karoti|| ||</p>

					<p class="f4">Dantamaraṇaṃ navo bhikkhu kālaṇkatotv'eva saṇkhaṃ gacchati.|| ||</p>

					<p class="f4">Idam avoca Bhagavā atta-mano aciravato samaṇ'uddeso Bhagavato bhāsitaṃ 'abhinandī' ti.|| ||</p>

					<p class="ctr">Danta-Bhūmi Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>