<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 14. Mahanama the Sakkyan, lamenting over his state of confusion with regard to pleasures of the senses, is given a detailed exposition of what constitutes the pleasure and the danger of the five senses, the thing that is binding Mahanama to confusion, and the way the Buddha himself escaped such confusion. The Buddha then describes an encounter with some Jains wherein he defeats their claim that the end of pain is to be got through pain by showing them that they are practicing their painful austerities without any support in knowledge or understanding and concludes with a description of the exceptional pleasure which he is able to attain." />
<title>MN 14: Culadukkha-k-khandha Sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					2. Sīhanāda Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p14">Sutta 14</a></h4>

					<h1>Cūḷadukkha-k-khandha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.014.chlm.sbb.htm#p1">chlm</a>][<a href="../../../dhamma-vinaya/pts/mn/mn.014.horn.pts.htm#p1">pts</a>][<a href="../../../dhamma-vinaya/ati/mn/mn.014.than.ati.htm#p1">than</a>][<a href="../../../dhamma-vinaya/wp/mn/mn.014.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.014.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sakkesu viharati Kapilavatthusmiɱ Nigrodhārāme.|| ||</p>

					<p class="f4">2. Atha kho Mahānāmo Sakko yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Mahānāmo Sakko Bhagavantaɱ etad avoca:|| ||</p>

					<p class="f4">"Dīgharattāhaɱ bhante Bhagavatā evaɱ dhammaɱ desitaɱ ajānāmi:<br />
					lobho cittassa upakkileso,||<br />
					doso cittassa upakkileso,||<br />
					moho cittassa upakkileso' ti.|| ||</p>

					<p class="f4">Evañ c'āhaɱ bhante Bhagavatā dhammaɱ desitaɱ ājānāmi:<br />
					lobho cittassa upakkileso,||<br />
					doso cittassa upakkileso,||<br />
					moho cittassa upakkileso" ti.|| ||</p>

					<p class="f4">Atha ca pana me ekadā||<br />
					lobha-dhammā pi cittaɱ pariyādāya tiṭṭhanti<br />
					dosa-dhammā pi cittaɱ pariyādāya tiṭṭhanti<br />
					moha-dhammā pi cittaɱ pariyādāya tiṭṭhanti.|| ||</p>

					<p class="f4">Tassa mayhaɱ bhante evaɱ hoti:|| ||</p>

					<p class="f4">'Ko su nāma me dhammo ajjhattaɱ appahīno yena me ekadā<br />
					lobha-dhammā pi cittaɱ pariyādāya tiṭṭhanti,||<br />
					dosa-dhammā pi cittaɱ pariyādāya tiṭṭhanti,||<br />
					moha-dhammā pi cittaɱ pariyādāya tiṭṭhantī'" ti?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">3. "So eva kho te Mahānāma dhammo ajjhattaɱ appahīno yena te ekadā<br />
					lobha-dhammā pi cittaɱ pariyādāya tiṭṭhanti,||<br />
					dosa-dhammā pi cittaɱ pariyādāya tiṭṭhanti,||<br />
					moha-dhammā pi cittaɱ pariyādāya tiṭṭhanti.|| ||</p>

					<p class="f4">So ca hi te Mahānāma dhammo ajjhattaɱ pahīno abhavissa,||<br />
					na tvaɱ agāraɱ ajjhāvaseyyāsi,||<br />
					na kāme paribhuñjeyyāsi.|| ||</p>

					<p class="f4">Yasmā ca kho te Mahānāma so eva dhammo ajjhattaɱ appahīno,||<br />
					tasmā tvaɱ agāraɱ ajjhāvasasi,||<br />
					kāme paribhuñjasi.|| ||</p>

					<p class="f4">4. Appassādā kāmā bahu-dukkhā bahūpāyāsā,||<br />
					ādīnavo ettha bhiyyo ti iti ce pi Mahānāma ariya-sāvakassa yathā-bhūtaɱ samma-p-paññāya su-diṭṭhaɱ hoti,||<br />
					so ca aññatr'eva kāmehi||<br />
					aññatra akusalehi dhammehi||<br />
					pīti-sukhaɱ nādhigacchati||<br />
					aññaɱ vā tato santataraɱ,||<br />
					atha kho so n'eva tāva anāvaṭṭī kāmesu hoti.|| ||</p>

					<p class="f4">Yato ca kho Mahānāma ariya-sāvakassa:||<br />
					'Appassādā kāmā bahu-dukkhā bahūpāyāsā,||<br />
					ādīnavo ettha bhiyyo' ti||<br />
					evam etaɱ yathā-bhūtaɱ samma-p-paññāya su-diṭṭhaɱ hoti,||<br />
					so ca aññatr'eva kāmehi||<br />
					aññatra akusalehi dhammehi||<br />
					pīti-sukhaɱ adhigacchati aññaɱ ca tato santataraɱ,||<br />
					atha kho so anāvaṭṭī kāmesu hoti.|| ||</p>

					<p class="f4">5. Mayham pi kho <a id="pg92"><span class="f2 g"><b>[92]</b></span></a> Mahānāma pubbe va sambodhā anabhi-sambuddhassa bodhisattass'eva sato:||<br />
					'Appassādā kāmā bahu-dukkhā bahūpāyāsā,||<br />
					ādīnavo ettha bhiyyo' ti||<br />
					evam etaɱ yathā-bhūtaɱ samma-p-paññāya su-diṭṭhaɱ ahosi,||<br />
					so ca aññatr'eva kāmehi||<br />
					aññatra akusalehi dhammehi||<br />
					pīti-sukhaɱ nājjhagamaɱ aññaɱ vā tato santataraɱ,||<br />
					atha khvāhaɱ n'eva tāva anāvaṭṭī kāmesu paccaññāsiɱ.|| ||</p>

					<p class="f4">Yato ca kho me Mahānāma:||<br />
					'Appassādā kāmā bahu-dukkhā bahūpāyāsā,||<br />
					ādīnavo ettha bhiyyo' ti||<br />
					evam etaɱ yathā-bhūtaɱ samma-p-paññāya su-diṭṭhaɱ ahosi,||<br />
					so ca aññatr'eva kāmehi||<br />
					aññatra akusalehi dhammehi||<br />
					pīti-sukhaɱ ajjhagamaɱ aññañ ca tato santataraɱ,||<br />
					ath'āhaɱ anāvaṭṭī kāmesu paccaññāsiɱ.|| ||</p>

					<p class="f4">6. Ko ca Mahānāma kāmānaɱ assādo?|| ||</p>

					<p class="f4">Pañc'ime Mahānāma kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā||<br />
					iṭṭhā kantā manāpā piya-rūpā kām'ūpasaɱ-hitā rajanīyā,||<br />
					sota-viññeyyā saddā||<br />
					iṭṭhā kantā manāpā piya-rūpā kām'ūpasaɱ-hitā rajanīyā,||<br />
					ghāna-viññeyyā gandhā||<br />
					iṭṭhā kantā manāpā piya-rūpā kām'ūpasaɱ-hitā rajanīyā,||<br />
					jivhā-viññeyyā rasā||<br />
					iṭṭhā kantā manāpā piya-rūpā kām'ūpasaɱ-hitā rajanīyā,||<br />
					kāya-viññeyyā phoṭṭhabbā||<br />
					iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho Mahānāma pañca kāma-guṇā.|| ||</p>

					<p class="ctr c">&#9632;</p>

					<p class="f4">Yaɱ kho Mahānāma ime pañca kāma-guṇe paṭicca uppajjati sukhaɱ somanassaɱ,||<br />
					ayaɱ kāmānaɱ assādo.|| ||</p>

					<p class="ctr c">&#9632;</p>

					<p class="f4">7. Ko ca Mahānāma kāmānaɱ ādīnavo?|| ||</p>

					<p class="f4">Idha, Mahānāma, kula-putto yena sippaṭṭhānena jīvikaɱ kappeti:||<br />
					yadi muddāya,||<br />
					yadi gaṇanāya,||<br />
					yadi saṇkhānena,||<br />
					yadi kasiyā,||<br />
					yadi vaṇijjāya,||<br />
					yadi gorakkhena,||<br />
					yadi issatthena,||<br />
					yadi rājaporisena,||<br />
					yadi sippaññatarena,||<br />
					sītassa purakkhato uṇhassa purakkhato,||<br />
					ḍaɱsa-makasa-vāt'ātapa-siriɱsapa-samphassehi rissamāno,||<br />
					khuppipāsāya mīyamāno.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu||<br />
					kāma-nidānaɱ||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">8. Tassa ce Mahānāma kula-puttassa evaɱ uṭṭhahato ghaṭato vāyamato te bhogā nābhinipphajjanti,||<br />
					so socati kilamati paridevati urattāḷiɱ kandati,||<br />
					sammohaɱ āpajjati:|| ||</p>

					<p class="f4">'Moghaɱ vata me uṭṭhānaɱ,||<br />
					aphalo vata me vāyāmo' ti.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">9. Tassa ce Mahānāma kula-puttassa evaɱ uṭṭhahato ghaṭato vāyamato te bhogā abhinipphajjanti,||<br />
					so tesaɱ bhogānaɱ ārakkh-ā-dhikaraṇaɱ dukkhaɱ domanassaɱ paṭisaɱvedeti:|| ||</p>

					<p class="f4">'Kinti me bhoge n'eva rājāno hareyyuɱ||<br />
					na corā hareyyuɱ||<br />
					na aggi ḍaheyya||<br />
					na udakaɱ vaheyya||<br />
					na appiyā dāyādā hareyyun' ti.|| ||</p>

					<p class="f4">Tassa evaɱ ārakkhato gopayato te bhoge||<br />
					rājāno vā haranti,||<br />
					corā vā haranti,||<br />
					aggi vā ḍahati,||<br />
					udaka vā vahati,||<br />
					appiyā vā dāyādā haranti.|| ||</p>

					<p class="f4">So socati kilamati paridevati.|| ||</p>

					<p class="f4">Urattāḷiɱ kandati,||<br />
					sammohaɱ āpajjati:|| ||</p>

					<p class="f4">'Yam pi me ahosi||<br />
					tam pi no natthī' ti.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">10. Puna ca paraɱ Mahānāma||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu||<br />
					rājāno pi rājūhi vivadanti,||<br />
					khattiyā pi khattiyehi vivadanti,||<br />
					brāhmaṇā pi brāhmaṇehi vivadanti,||<br />
					gapahatī pi gahapatīhi vivadanti,||<br />
					mātā pi puttena vivadati,||<br />
					putto pi mātarā vivadati,||<br />
					pitā pi puttena vivadati,||<br />
					bhātā pi bhātarā vivadati,||<br />
					bhātā pi bhaginiyā vivadati,||<br />
					bhaginī pi bhātarā vivadati,||<br />
					sahāyo pi sahāyena vivadati.|| ||</p>

					<p class="f4">Te tattha kalaha-viggaha-vivādāɱ-āpannā añña-maññaɱ pāṇīhi pi upakkamanti,||<br />
					leḍḍūhi pi upakkamanti,||<br />
					daṇḍehi pi upakkamanti,||<br />
					satthehi pi upakkamanti,||<br />
					te tattha maraṇam pi nigacchanti maraṇa-mattam pi dukkhaɱ.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">11. Puna ca paraɱ Mahānāma||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu asicammaɱ gahetvā dhanukalāpaɱ sannayhitvā ubhato-viyūḷhaɱ saṇgāmaɱ pakkhandanti usūsu pi khippamānesu||<br />
					sattīsu pi khippamānāsu,||<br />
					asīsu pi vijjotalantesu,||<br />
					te tattha usūhi pi vijjhanti,||<br />
					sattiyā pi vijjhanti,||<br />
					asinā pi sīsaɱ chindanti,||<br />
					te tattha maraṇam pi nigacchanti maraṇa-mattam pi dukkhaɱ.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">12. Puna ca paraɱ Mahānāma||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu asicammaɱ gahetvā dhanukalāpaɱ sannayhitvā addāvalepanā upakāriyo pakkhandanti usūsu pi khippamānāsu||<br />
					sattīsu pi khippamānāsu||<br />
					asīsu pi vijjotalantesu;||<br />
					te tattha usūhi pi vijjhanti,||<br />
					sattiyā pi vijjhanti,||<br />
					pakkaṭṭhiyā pi osiñcanti,||<br />
					ahivaggena pi omaddanti,||<br />
					asinā pi sīsaɱ chindanti;||<br />
					te tattha maraṇam pi nigacchanti,||<br />
					maraṇa-mattam pi dukkhaɱ.|| ||</p>

					<p class="f4">Ayam pi Mahānāma kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="f4">13. Ekam idāhaɱ Mahānāma samayaɱ Rājagahe viharāmi Gijjhakūṭe pabbate.|| ||</p>

					<p class="f4">Tena kho pana samayena sambahulā Nigaṇṭhā Isigilipasse Kāḷasilāyaɱ ubbhaṭṭhakā honti āsanapaṭikkhittā,||<br />
					opakkamikā dukkhā tippā kaṭukā vedanā vediyanti.|| ||</p>

					<p class="f4">14. Atha khohaɱ Mahānāma sāyaṇha-samayaɱ paṭisallānā vuṭṭhito yena Isigilipasse Kāḷasilā yena te Nigaṇṭhā ten'upasankamiɱ.|| ||</p>

					<p class="f4">Upasaŋkamitvā te Nigaṇṭhe etad avocaɱ:|| ||</p>

					<p class="f4">'Kin nu tumhe āvuso Nigaṇṭhā,||<br />
					ubbhaṭṭhakā āsanapaṭikkhittā opakkamikā tippā kaṭukā vedanā vediyathā' ti?|| ||</p>

					<p class="f4">15. Evaɱ vutte Mahānāma te Nigaṇṭhā maɱ etad avocuɱ:|| ||</p>

					<p class="f4">'Nigaṇṭho āvuso Nātaputto sabbaññū sabba-dassāvī aparisesaɱ ñāṇa-dassanaɱ paṭijānāti:|| ||</p>

					<p class="f4">"Carato ca me tiṭṭhato ca suttassa ca <a id="pg93"><span class="f2 g"><b>[93]</b></span></a> jāgarassa ca satataɱ samitaɱ ñāṇa-dassanaɱ pacc'upaṭṭhitan" ti.|| ||</p>

					<p class="f4">So evam āha:|| ||</p>

					<p class="f4">"Atthi vo Nigaṇṭhā,||<br />
					pubbe pāpaɱ kammaɱ kataɱ.|| ||</p>

					<p class="f4">Taɱ imāya kaṭukāya dukkarakārikāya nijjaretha;||<br />
					yaɱ pan'ettha etarahi kāyena saɱvutā||<br />
					vācāya saɱvutā||<br />
					manasā saɱvutā||<br />
					taɱ āyatiɱ pāpassa kammassa akaraṇaɱ;||<br />
					iti purāṇānaɱ kammānaɱ tapasā vyantībhāvā,||<br />
					navānaɱ kammānaɱ akaraṇā āyatiɱ anavassavo,||<br />
					āyatiɱ anavassavā kamma-k-khayo||<br />
					kamma-k-khayā dukkha-k-khayo||<br />
					dukkha-k-khayā vedanā-k-khayo||<br />
					vedanā-k-khayā sabbaɱ dukkhaɱ nijjiṇṇaɱ bhavissatī" ti.|| ||</p>

					<p class="f4">Tañ ca pan'amhākaɱ ruccati c'eva khamati ca tena c'amhā attamanā' ti.|| ||</p>

					<p class="ctr c">&#9632;</p>

					<p class="f4">18. Evaɱ vutte ahaɱ Mahānāma te Nigaṇṭhe etad avocuɱ:|| ||</p>

					<p class="f4">'Kim pana tumhe āvuso Nigaṇṭhā jānātha:||<br />
					ahuvamh'eva mayaɱ pubbe,||<br />
					na nāhuvamhā' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Kim pana tumhe āvuso Nigaṇṭhā jānātha:||<br />
					akaramh'eva mayaɱ pubbe pāpaɱ kammaɱ,||<br />
					na nākaramhā' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Kim pana tumhe āvuso Nigaṇṭhā jānātha:||<br />
					eva-rūpaɱ vā pāpaɱ kammaɱ akaramhā' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Kim pana tumhe āvuso Nigaṇṭhā jānātha:||<br />
					ettakaɱ vā dukkhaɱ nijjiṇṇaɱ,||<br />
					ettakaɱ vā dukkhaɱ nijjaretabbaɱ,||<br />
					ettakamhi vā dukkhe nijjiṇṇe sabbaɱ dukkhaɱ nijjiṇṇaɱ bhavissatī' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Kim pana tumhe āvuso Nigaṇṭhā jānātha:||<br />
					diṭṭhe'va dhamme akusalānaɱ dhammānaɱ pahānaɱ,||<br />
					kusalānaɱ dhammānaɱ upasampadan' ti?|| ||</p>

					<p class="f4">'No h'idaɱ āvuso.'|| ||</p>

					<p class="ctr c">&#9632;</p>

					<p class="f4">19. Iti kira tumhe āvuso Nigaṇṭhā na jānātha:||<br />
					'Ahuvamh'eva mayaɱ pubbe na nāhuvamhā' ti.|| ||</p>

					<p class="f4">Na jānātha:||<br />
					'Akaramh'eva mayaɱ pubbe pāpaɱ kammaɱ na nākaramhā' ti.|| ||</p>

					<p class="f4">Na jānātha:||<br />
					'Eva-rūpaɱ vā eva-rūpaɱ vā pāpaɱ kammaɱ akaramhā' ti.|| ||</p>

					<p class="f4">Na jānātha:||<br />
					'Ettakaɱ vā dukkhaɱ nijjiṇṇaɱ,||<br />
					ettakaɱ vā dukkhaɱ nijjaretabbaɱ,||<br />
					ettakamhi vā dukkhe nijjiṇṇe sabbaɱ dukkhaɱ nijjiṇṇaɱ bhavissatī' ti.|| ||</p>

					<p class="f4">Na jānātha diṭṭhe'va dhamme akusalānaɱ dhammānaɱ pahānaɱ kusalānaɱ dhammānaɱ upasampadaɱ.|| ||</p>

					<p class="f4">Evaɱ sante āvuso Nigaṇṭhā ye loke luddā lohitapāṇino Kurūrakammantā manussesu paccājātā,||<br />
					te Nigaṇṭhesu pabbajantī" ti.|| ||</p>

					<p class="ctr c">&#9632;</p>

					<p class="f4">20. Na kho āvuso Gotama||<br />
					sukhena sukhaɱ adhigantabbaɱ,||<br />
					dukkhena kho sukhaɱ adhigantabbaɱ.|| ||</p>

					<p class="f4">Sukhena ca <a id="pg94"><span class="f2 g"><b>[94]</b></span></a> āvuso Gotama sukhaɱ adhigantabbaɱ abhavissa,||<br />
					rājā Māgadho Seniyo Bimbisāro sukhaɱ adhigaccheyya,||<br />
					rājā Māgadho Seniyo Bimbisāro sukha-vihāritaro āyasmatā Gotamenā' ti.|| ||</p>

					<p class="f4">'Addhāyasmantehi Nigaṇṭhehi sahasā appaṭisaŋkhā vācā bhāsitā:||<br />
					na kho āvuso Gotama,||<br />
					sukhena sukhaɱ adhigantabbaɱ,||<br />
					dukkhena kho sukhaɱ adhigantabbaɱ.|| ||</p>

					<p class="f4">Sukhena ca āvuso Gotama,||<br />
					sukhaɱ adhigantabbaɱ abhavissa,||<br />
					rājā Māgadho Seniyo Bimbisāro sukhaɱ adhigaccheyya||<br />
					rājā Māgadho Seniyo Bimbisāro sukha-vihāritaro āyasmatā Gotamenā' ti.|| ||</p>

					<p class="f4">Api ca aham eva tattha paṭipucchitabbo:||<br />
					ko nu kho āyasmantānaɱ sukha-vihāritaro,||<br />
					rājā vā Māgadho Seniyo Bimbisāro āyasmā vā Gotamo' ti?|| ||</p>

					<p class="f4">Addh'āvuso Gotama amhehi sahasā appaṭisaŋkhā vācā bhāsitā:||<br />
					'Na kho āvuso Gotama sukhena sukhaɱ adhigantabbaɱ,||<br />
					dukkhena kho sukhaɱ adhigantabbaɱ sukhena ca āvuso Gotama,||<br />
					sukhaɱ adhigantabbaɱ abhavissa,||<br />
					rājā Māgadho Seniyo Bimbisāro sukhaɱ adhigaccheyya,||<br />
					rājā Māgadho Seniyo Bimbisāro sukha-vihāritaro āyasmatā Gotamenā' ti.|| ||</p>

					<p class="f4">Api ca tiṭṭhat'etaɱ,||<br />
					idāni pi mayaɱ āyasmantaɱ Gotamaɱ pucchāma:|| ||</p>

					<p class="f4">'Ko nu kho āyasmantānaɱ sukha-vihāritaro||<br />
					rājā vā Māgadho Seniyo Bimbisāro āyasmā vā Gotamo' ti?|| ||</p>

					<p class="f4">21. Tena h'āvuso Nigaṇṭhā tumhe va tattha paṭipucchissāmi||<br />
					yathā vo khameyya,||<br />
					tathā naɱ vyākareyyātha.|| ||</p>

					<p class="f4">Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ satta rattin-divāni ekanta-sukha-paṭisaŋvedi viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ cha rattin-divāni ekanta-sukha-paṭisaŋvedī viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ pañca rattin-divāni ekanta-sukha-paṭisaŋvedī viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ cattāri rattin-divāni ekanta-sukha-paṭisaŋvedī viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ tīṇi rattin-divāni ekanta-sukha-paṭisaŋvedī viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ dve rattin-divāni ekanta-sukha-paṭisaŋvedī viharitun' ti?|| ||</p>

					<p class="f4">'No h'idaɱ āvuso.'|| ||</p>

					<p class="f4">'Taɱ kiɱ maññath'āvuso Nigaṇṭhā?|| ||</p>

					<p class="f4">Pahoti rājā Māgadho Seniyo Bimbisāro||<br />
					aniñjamāno kāyena abhāsa-māno vācaɱ ekaɱ rattin-divaɱ ekanta-sukha-paṭisaŋvedī viharitunti?|| ||</p>

					<p class="f4">'No h'idaɱ āvuso.'|| ||</p>

					<p class="ctr c">&#9632;</p>

					<p class="f4">22. 'Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ ekaɱ rattin-divaɱ ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ dve rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ tīṇi rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ cattāri rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ pañca rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ cha rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Ahaɱ kho āvuso Nigaṇṭhā,||<br />
					pahomi aniñjamāno kāyena abhāsa-māno vācaɱ satta rattin-divāni ekanta-sukha-paṭisaŋvedī viharituɱ.|| ||</p>

					<p class="f4">Taɱ kiɱ maññath'āvuso Nigaṇṭhā?|| ||</p>

					<p class="f4">Evaɱ sante ko sukha-vihāritaro rājā vā Māgadho Seniyo Bimbisāro ahaɱ vā' ti?|| ||</p>

					<p class="f4">'Evaɱ sante āyasmāva Gotamo sukha-vihāritaro raññā Māgadhena Seniyena Bimbisārenā'" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano Mahānāmo Sakko Bhagavato bhāsitaɱ abhinandīti.|| ||</p>

					<p class="f4">Cūḷadukkha-k-khandhasuttaɱ catutthaɱ.</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>