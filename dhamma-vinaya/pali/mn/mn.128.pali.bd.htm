<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya 128. The Buddha is not able to halt the argument and contention of the Saŋgha in Ghosita's vihara in Kosambī and so moves on to Visit Bhago in Balakallonakara village where he teaches him Dhamma and then he visits the Anuruddhas staying in the Eastern Bamboo Grove there. There he teaches the Anuruddhas in great detail the process of eliminating the obstructions to clairvoyant sight and describes the method of jhana practice in threes which he himself used to attain arahantship." />
<title>MN 128: Upakkilesa Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					3. Suññata Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p128">Sutta 128</a></h4>

					<h1>Upakkilesa Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p> <a id="pg152"><span class="f2 g"><b>[152]</b></span></a> </p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.128.chlm.sbb.htm#p1">chlm</a>][<a href="../../../dhamma-vinaya/mnl/mn/mn.128.upal.mnl.htm#p1">upal</a>][<a href="../../../dhamma-vinaya/pts/mn/mn.128.horn.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Kosambīyaɱ viharati Ghositārāme.|| ||</p>

					<p class="f4">Tena kho pana samayena Kosambīyaɱ bhikkhū bhaṇḍanajātā kalaha-jātā vivādāpannā añña-maññaɱ mukha-sattīhi vitudantā viharanti.|| ||</p>

					<p class="f4">Atha kho aññataro bhikkhu yena Bhagavā ten'upasankami.|| ||</p>

					<p class="f4">Upasaŋ- <a id="pg153"><span class="f2 g"><b>[153]</b></span></a> kamitvā Bhagavantaɱ abhivādetvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhito kho so bhikkhu Bhagavantaɱ etad avoca:|| ||</p>

					<p class="f4">"Idha bhante, Kosambīyaɱ bhikkhū bhaṇḍanajātā kalaha-jātā vivādāpannā añña-maññaɱ mukha-sattīhi vitudantā viharanti.|| ||</p>

					<p class="f4">Sādhu bhante, Bhagavā yena te bhikkhū ten'upasankamatu anukampaɱ upādāyā" ti.|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Bhagavā yena te bhikkhū ten'upasankami.|| ||</p>

					<p class="f4">Upasaŋkamitvā te bhikkhū etad avoca:|| ||</p>

					<p class="f4">"Alaɱ bhikkhave, mā bhaṇḍanaɱ, mā kalahaɱ, mā viggahaɱ, mā vivādan" ti.|| ||</p>

					<p class="f4">Evaɱ vutte aññataro bhikkhu Bhagavantaɱ etad avoca.|| ||</p>

					<p class="f4">"Āgametu bhante, Bhagavā dhammassāmi.|| ||</p>

					<p class="f4">Appo-s-sukko bhante, Bhagavā diṭṭha-dhamma-sukha-vihāraɱ anuyutto viharatu.|| ||</p>

					<p class="f4">Mayam etena bhaṇḍanena kalahena viggahena vivādena paññāyissāmā" ti.|| ||</p>

					<p class="f4">Dutiyam pi kho Bhagavā te bhikkhū etad avoca:|| ||</p>

					<p class="f4">"Alaɱ bhikkhave, mā bhaṇḍanaɱ, mā kalahaɱ, mā viggahaɱ, mā vivādan" ti.|| ||</p>

					<p class="f4">Dutiyam pi kho so bhikkhu Bhagavantaɱ etad avoca:|| ||</p>

					<p class="f4">"Āgametu bhante, Bhagavā dhammassāmi.|| ||</p>

					<p class="f4">Appo-s-sukko bhante, Bhagavā diṭṭha-dhamma-sukha-vihāraɱ anuyutto viharatu.|| ||</p>

					<p class="f4">Mayam etena bhaṇḍanena kalahena viggahena vivādena paññāyissāmā" ti.|| ||</p>

					<p class="f4">Tatiyam pi kho Bhagavā te bhikkhū etad avoca:|| ||</p>

					<p class="f4">"Alaɱ bhikkhave, mā bhaṇḍanaɱ, mā kalahaɱ, mā viggahaɱ, mā vivādan" ti.|| ||</p>

					<p class="f4">Tatiyam pi kho so bhikkhu Bhagavantaɱ etad avoca:|| ||</p>

					<p class="f4">"Āgametu bhante, Bhagavā dhammassāmi.|| ||</p>

					<p class="f4">Appo-s-sukko bhante, Bhagavā diṭṭha-dhamma-sukha-vihāraɱ anuyutto viharatu.|| ||</p>

					<p class="f4">Mayam etena bhaṇḍanena kalahena viggahena vivādena paññāyissāmā" ti.|| ||</p>

					<p class="f4">Atha kho Bhagavā pubbaṇha-samayaɱ nivāsetvā patta-cīvaram ādāya Kosambīɱ piṇḍāya pāvisi.|| ||</p>

					<p class="f4">Kosambīyaɱ piṇḍāya caritvā pacchā-bhattaɱ piṇḍa-pāta-paṭikkanto sen'āsanaɱ saɱsāmetvā patta-cīvaram ādāya ṭhitako va imā gāthā abhāsi:|| ||</p>

					      <p class="f4 in2"><a id="pg154"><span class="f2 g"><b>[154]</b></span></a> Puthu saddo samajano||<br />
							na bālo koci maññatha,||<br />
							Saŋghasmiɱ bhijjamānasmiɱ||<br />
							nāññaɱ bhiyyo amaññatha.|| ||</p>

					      <p class="f4 in2">Parimuṭṭhā paṇḍitā bhāsā||<br />
							vācā gocarabhāṇino,||<br />
							Yāv'icchanti mukhāyāmaɱ||<br />
							yena nītā na taɱ vidū.|| ||</p>

					      <p class="f4 in2">Akkocchi maɱ avadhi maɱ||<br />
							ajini maɱ ahāsi me,||<br />
							Ye taɱ upanayhanti||<br />
							veraɱ tesaɱ na sammati.|| ||</p>

					      <p class="f4 in2">Akkocchi maɱ avadhi maɱ||<br />
							ajini maɱ āhāsi me,||<br />
							Ye taɱ na upanayhanti||<br />
							veraɱ tesūpasammati.|| ||</p>

					      <p class="f4 in2">Na hi verena verāni||<br />
							sammantīdha kudācanaɱ,||<br />
							Averena ca sammanti||<br />
							esa dhammo sanantano.|| ||</p>

					      <p class="f4 in2">Pare ca na vijānanti||<br />
							mayam ettha yamāmase,||<br />
							Ye ca tattha vijānanti tato sammanti medhagā.|| ||</p>

					      <p class="f4 in2">Aṭṭhicchidā pāṇaharā||<br />
							gavāssadhanahārino,||<br />
							Raṭṭhaɱ vilumpamānānaɱ||<br />
							tesam pi hoti saŋgati||<br />
							kasmā tumhāka no siyā?|| ||</p>

					      <p class="f4 in2">Sace labhetha nipakaɱ sahāyaɱ||<br />
							saddhiɱ caraɱ sādhuvihāri dhīraɱ,||<br />
							Abhibhuyya sabbāni parissayāni||<br />
							careyya ten'atta-mano satīmā.|| ||</p>

					      <p class="f4 in2">No ce labhetha nipakaɱ sahāyaɱ||<br />
							saddhiɱ caraɱ sādhuvihāri dhīraɱ,||<br />
							Rājā va raṭṭhaɱ vijitaɱ pahāya||<br />
							eko care mātaŋg'araɱ yeva nāgo.|| ||</p>

					      <p class="f4 in2">Ekassa caritaɱ seyyo||<br />
							n'atthi bāle sahāyatā,||<br />
							Eko care na ca pāpāni kayirā||<br />
							appossukko mātaŋg'araɱ yeva nāgo ti.|| ||</p>

					<p class="f4">Atha kho Bhagavā ṭhitako va imā gāthā bhāsitvā yena Bālakaloṇakāragāmo ten'upasankami.|| ||</p>

					<p class="f4">Tena kho pana <a id="pg155"><span class="f2 g"><b>[155]</b></span></a> samayen'āyasmā Bhagu Bālakaloṇakāragāme viharati.|| ||</p>

					<p class="f4">Addasā kho āyasmā Bhagu Bhagavantaɱ dūrato va āga-c-chantaɱ.|| ||</p>

					<p class="f4">Disvāna āsanaɱ paññāpesi udakañ ca pādānaɱ.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja pāde pakkhālesi.|| ||</p>

					<p class="f4">Āyasmā pi kho bhagu Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho āyasmantaɱ bhaguɱ Bhagavā etad avoca:|| ||</p>

					<p class="f4">"Kacci bhikkhu, khamanīyaɱ, kacci yāpanīyaɱ, kacci piṇḍakena na kilamasī" ti?|| ||</p>

					<p class="f4">"Khamanīyaɱ Bhagavā, yāpanīyaɱ Bhagavā, na c'āhaɱ bhante piṇḍakena kilamāmī" ti.|| ||</p>

					<p class="f4">Atha kho Bhagavā āyasmantaɱ bhaguɱ dhammiyā kathāya sanda-s-setvā samāda-petvā samutte-chetvā samp'ahaɱsetvā uṭṭhāy'āsanā yena Pācīnavaɱsadāyo ten'upasankami.|| ||</p>

					<p class="f4">Tena kho pana samayen'āyasmā ca Anuruddho āyasmā ca Nandiyo āyasmā ca Kimbilo Pācīnavaɱsadāye viharanti.|| ||</p>

					<p class="f4">Addasā kho dāyapālo Bhagavantaɱ dūrato va āga-c-chantaɱ.|| ||</p>

					<p class="f4">Disvāna Bhagavantaɱ etad avoca:|| ||</p>

					<p class="f4">"Mā samaṇa etaɱ dāyaɱ pāvisi, sant'ettha tayo kula-puttā attakāmarūpā viharanti,||<br />
					mā tesaɱ aphāsuɱ akāsī' ti.|| ||</p>

					<p class="f4">Assosi kho āyasmā Anuruddho dāyapālassa Bhagavatā saddhiɱ mantayamānassa.|| ||</p>

					<p class="f4">Sutvāna dāyapālaɱ etad avoca:|| ||</p>

					<p class="f4">"Mā āvuso dāyapāla, Bhagavantaɱ vāresi.|| ||</p>

					<p class="f4">Satthā no Bhagavā anuppatto" ti.|| ||</p>

					<p class="f4">Atha kho āyasmā Anuruddho yen'āyasmā ca Nandiyo yen'āyasmā ca Kimbilo ten'upasankami.|| ||</p>

					<p class="f4">Upasaŋkamitvā āyasmantaɱ ca Nandiyaɱ āyasmantaɱ ca Kimbilaɱ etad avoca:|| ||</p>

					<p class="f4">"Abhi-k-kamath'āyasmanto, abhi-k-kamath'āyasmanto; Satthā no Bhagavā anuppatto" ti.|| ||</p>

					<p class="f4">Atha kho āyasmā ca Anuruddho āyasmā ca Nandiyo āyasmā ca Kimbilo Bhagavantaɱ paccuggantvā eko Bhagavato pattacivaraɱ paṭiggahesi, eko āsanaɱ paññāpesi, eko pādodakaɱ upaṭṭhapesi.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja pāde pakkhālesi.|| ||</p>

					<p class="f4">Te pi kho āyasmanto Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnaɱ kho āyasmantaɱ Anuruddhaɱ Bhagavā etad avoca:|| ||</p>

					<p class="f4">"Kacci vo Anurudhā, khamanīyaɱ, kacci yāpanīyaɱ, kacci piṇḍakena na kilamathā" ti?|| ||</p>

					<p class="f4"><a id="pg156"><span class="f2 g"><b>[156]</b></span></a> "Khamanīyaɱ Bhagavā, yāpanīyaɱ Bhagavā.|| ||</p>

					<p class="f4">Na ca mayaɱ bhante, piṇḍakena kilamāmā" ti.|| ||</p>

					<p class="f4">"Kacci pana vo Anuruddhā, samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharathā" ti?|| ||</p>

					<p class="f4">"Taggha mayaɱ bhante, samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharāmā" ti.|| ||</p>

					<p class="f4">"Yathā kathaɱ pana tumhe Anuruddhā, samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharathā" ti?|| ||</p>

					<p class="f4">"Idha mayhaɱ bhante, evaɱ hoti:|| ||</p>

					<p class="f4">'Lābhā vata me, su-laddhaɱ vata me, yo'haɱ eva-rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante, imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ mano-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante, evaɱ hoti:|| ||</p>

					<p class="f4">'Yan'nūnāhaɱ sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyan' ti.|| ||</p>

					<p class="f4">So kho ahaɱ bhante, sakaɱ cittaɱ nikkhapitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante, kāyā, ekaɱ ca pana maññe cittan" ti.|| ||</p>

					<p class="f4">Āyasmā pi kho Nandiyo etad avoca:|| ||</p>

					<p class="f4">"Mayam pi kho, bhante, evam hoti:|| ||</p>

					<p class="f4">"Idha mayhaɱ bhante, evaɱ hoti:|| ||</p>

					<p class="f4">'Lābhā vata me, su-laddhaɱ vata me, yo'haɱ eva-rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante, imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ mano-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante, evaɱ hoti:|| ||</p>

					<p class="f4">'Yan'nūnāhaɱ sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyan' ti.|| ||</p>

					<p class="f4">So kho ahaɱ bhante, sakaɱ cittaɱ nikkhapitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante, kāyā, ekaɱ ca pana maññe cittan" ti.|| ||</p>

					<p class="f4">Āyasmā pi kho Kimbilo etad avoca:|| ||</p>

					<p class="f4">"Mayam pi kho, bhante, evam hoti:|| ||</p>

					<p class="f4">"Idha mayhaɱ bhante, evaɱ hoti:|| ||</p>

					<p class="f4">'Lābhā vata me, su-laddhaɱ vata me, yo'haɱ eva-rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante, imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ mano-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante, evaɱ hoti:|| ||</p>

					<p class="f4">'Yan'nūnāhaɱ sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyan' ti.|| ||</p>

					<p class="f4">So kho ahaɱ bhante, sakaɱ cittaɱ nikkhapitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante, kāyā, ekaɱ ca pana maññe cittan" ti.|| ||</p>

					<p class="f4">"Evaɱ kho mayaɱ bhante, samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharāmā" ti.|| ||</p>

					<p class="f4">"Sādhu sādhu Anuruddhā.|| ||</p>

					<p class="f4">Kacci pana vo Anuruddhā, appamattā ātāpino pahit'attā viharathā" ti?|| ||</p>

					<p class="f4"><a id="pg157"><span class="f2 g"><b>[157]</b></span></a> "Taggha mayaɱ bhante, appamattā ātāpino pahit'attā viharāmā" ti.|| ||</p>

					<p class="f4">"Yathā kathaɱ pana tumhe Anuruddhā,||<br />
					appamattā ātāpino pahit'attā viharathā" ti?|| ||</p>

					<p class="f4">"Idha bhante, amhākaɱ yo paṭhamaɱ gāmato piṇḍāya paṭikkamati,||<br />
					so āsanāni paññāpeti,||<br />
					pānīyaɱ paribhojanīyaɱ upaṭṭhapeti,||<br />
					avakkārapātiɱ upaṭṭhapeti.|| ||</p>

					<p class="f4">Yo pacchā gāmato piṇḍāya paṭikkamati,||<br />
					sace hoti bhuttāvaseso,||<br />
					sace ākankhati,||<br />
					bhuñjati.|| ||</p>

					<p class="f4">No ce ākankhati,||<br />
					appaharite vā chaḍḍeti,||<br />
					appāṇake vā udake opilāpeti,||<br />
					so āsanāni paṭisāmeti,||<br />
					pānīyaɱ paribhojanīyaɱ paṭisāmeti.|| ||</p>

					<p class="f4">Avakkārapātiɱ dhovitvā paṭisāmeti,||<br />
					bhatt'aggaɱ sammajjati.|| ||</p>

					<p class="f4">Yo passati pānīyaghaṭaɱ vā||<br />
					paribhojanīyaghaṭaɱ vā||<br />
					vaccaghaṭaɱ vā rittaɱ tucchaɱ,||<br />
					so upaṭṭhapeti.|| ||</p>

					<p class="f4">Sac'assa hoti avisayhaɱ,||<br />
					hatthavikārena dutiyaɱ āmantetvā hatthavilaŋghakena upaṭṭhapema.|| ||</p>

					<p class="f4">Na tv'eva mayaɱ bhante,||<br />
					ta-p-paccayā vācaɱ bhindāma.|| ||</p>

					<p class="f4">Pañvāhikaɱ kho pana mayaɱ bhante,||<br />
					sabbarattiyaɱ dhammiyā kathāya sannisīdāma.|| ||</p>

					<p class="f4">Evaɱ kho mayaɱ bhante,||<br />
					appamattā ātāpino pahit'attā viharāmā" ti.|| ||</p>

					<p class="f4">"Sādhu sādhu Anuruddhā.|| ||</p>

					<p class="f4">Atthi pana vo Anuruddhā,||<br />
					evaɱ appamattānaɱ ātāpīnaɱ pahit'attānaɱ viharantānaɱ uttariɱ manussa-dhammā alam ariya-ñāṇa-dassana-viseso adhigato phāsuviharo" ti?|| ||</p>

					<p class="f4">"Idha mayaɱ bhante, appamattā ātāpino pahit'attā viharantā||<br />
					obhāsañ c'eva sañjānāma dassanañ ca rūpānaɱ.|| ||</p>

					<p class="f4">So kho pana no obhāso na cirass'eva antara-dhāyati dassanañ ca rūpānaɱ,||<br />
					tañ ca nimittaɱ na paṭivijjhamā" ti.|| ||</p>

					<p class="f4">Taɱ kho pana vo Anuruddhā, nimittaɱ paṭivijjhitabbaɱ.|| ||</p>

					<p class="f4">Aham pi sudaɱ Anuruddhā,||<br />
					pubbe va sambodhā anabhi-sambuddho Bodhisatto va samāno obhāsañ c'eva sañjānāmi dassanañ ca rūpānaɱ.|| ||</p>

					<p class="f4">So kho pana me obhāso <a id="pg158"><span class="f2 g"><b>[158]</b></span></a> na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Vicikicchā kho me udapādi.|| ||</p>

					<p class="f4">Vicikicchādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissatī' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Amana-sikāro kho me udapādi.|| ||</p>

					<p class="f4">Amana-sikārādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissatī||<br />
					na amana-sikaroti' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Thīna-middhaɱ kho me udapādi.|| ||</p>

					<p class="f4">Thinamiddhādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissatī||<br />
					na amana-sikaro,||<br />
					na thīna-middhan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Chamhitattaɱ kho me udapādi.|| ||</p>

					<p class="f4">Chambhitattādhi karaṇaɱ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.'|| ||</p>

						<div class="floatrpp wpx200 marl6">
							<p>PTS here (and below), noting that the simile is an interruption of the thought, puts it in brackets. Woodward has solved the resulting problem by turning the "'ti" into, "So I thought:".</p>
							<p><img src="../../../resources/images/king_of_ny_vrysm.gif" width="38" height="32" alt="p.p. explains it all" /> <span class="f2">— p.p.</span></p>
						</div>

					<p class="f4">Seyyathā pi Anuruddhā puriso addhāna-magga-paṭipanno,||<br />
					tassa ubhatopasse vadhakā uppateyyuɱ,||<br />
					tassa ubhatato nidānaɱ chambhitattaɱ uppajjeyya.|| ||</p>

					<p class="f4">Evam eva kho me Anuruddhā,||<br />
					chambhitattaɱ udapādi,||<br />
					chambhitattādhikaraṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">'So haɱ tathā karis- <a id="pg159"><span class="f2 g"><b>[159]</b></span></a> sāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīna-middhaɱ||<br />
					na chambhitattan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ubbillaɱ kho me udapādi.|| ||</p>

					<p class="f4">Ubbillādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.'|| ||</p>

					<p class="f4">Seyyathā pi Anuruddhā puriso ekaɱ nidhimukhaɱ gavesanto sakideva pañca nidhimukhāni adhigaccheyya.|| ||</p>

					<p class="f4">Tassa tato nidānaɱ ubbillaɱ uppajjeyya.|| ||</p>

					<p class="f4">Evam eva kho Anuruddhā ubbillaɱ kho me udapādi.|| ||</p>

					<p class="f4">Ubbillādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Duṭṭhullaɱ kho me udapādi.|| ||</p>

					<p class="f4">Duṭṭhullādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Accāraddha-viriyaɱ kho me udapādi.|| ||</p>

					<p class="f4">Accāraddha-viriyādhi karaṇañca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">Seyyathā pi Anuruddhā puriso ubhogi hatthehi vaṭṭakaɱ gāḷhaɱ gaṇheyya.|| ||</p>

					<p class="f4">So tatth'eva matameyya.|| ||</p>

					<p class="f4">Evam eva kho Anuruddhā, accāraddha-viriyaɱ kho me udapādi.|| ||</p>

					<p class="f4">Accāraddha-viriyādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullaɱ,||<br />
					na accāraddha-viriyan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Atilīna-viriyaɱ kho me <a id="pg160"><span class="f2 g"><b>[160]</b></span></a> udapādi.|| ||</p>

					<p class="f4">Atilīna-viriyādhikaraṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">Seyyathā pi Anuruddhā puriso vaṭṭakaɱ sithilaɱ gaṇheyya.|| ||</p>

					<p class="f4">So tattha hatthato uppateyya.|| ||</p>

					<p class="f4">Evam eva kho me Anuruddhā, atilīnaviriyaɱ udapādi.|| ||</p>

					<p class="f4">Atilīna-viriyādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullaɱ,||<br />
					na accāraddha-viriyaɱ||<br />
					na atilīna-viriyan' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Abhijappā kho me udapādi.|| ||</p>

					<p class="f4">Abhijappādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullaɱ,||<br />
					na accāraddha-viriyaɱ||<br />
					na atilīna-viriyaɱ,||<br />
					na abhijappā' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Nānatta-saññā kho me udapādi.|| ||</p>

					<p class="f4">Nānatta-saññādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullaɱ,||<br />
					na accāraddha-viriyaɱ||<br />
					na atilīna-viriyaɱ,||<br />
					na abhijappā,||<br />
					na nānatta-saññā' ti.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto obhāsañ c'eva sañjānāmi dassanañ ca rūpānaɱ.|| ||</p>

					<p class="ctr c">&#9632;</p>

					<p class="f4">So kho pana me obhāso na cirass'eva antara-dhāyati dassanañ ca rūpānaɱ.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ko nu kho hetu||<br />
					ko paccayo,||<br />
					yena me obhāso antara-dhāyati dassanañ ca rūpānan' ti?|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Atinijjhāyitattaɱ kho me rūpānaɱ udapādi.|| ||</p>

					<p class="f4">Atinijjhāyitattādhi karaṇañ ca pana me samādhi cavi.|| ||</p>

					<p class="f4">Samādhimhi cute obhāso antara-dhāyati dassanañ ca rūpānaɱ.|| ||</p>

					<p class="f4">So haɱ tathā karissāmi,||<br />
					yathā me puna na vicikicchā uppajjissati||<br />
					na amana-sikāro||<br />
					na thīmiddhaɱ||<br />
					na chambhitattaɱ||<br />
					na ubbillaɱ||<br />
					na duṭṭhullaɱ,||<br />
					na accāraddha-viriyaɱ||<br />
					na atilīna-viriyaɱ,||<br />
					na abhijappā,||<br />
					na nānatta-saññā,||<br />
					na atinijjhāyitattaɱ rūpānan' ti.|| ||</p>

					<p class="f4">So kho ahaɱ Anuruddhā,||<br />
					'Vicikicchā cittassa upakkileso' ti||<br />
					iti viditvā vici-kicchaɱ cittassa upakkilesaɱ pajahiɱ.|| ||</p>

					<p class="f4">'Amana-sikāro cittassa upakkileso ti iti viditvā amana-sikāraɱ cittassa upakkilesaɱ pajahiɱ.|| ||</p>

					<p class="f4">'Thīna-middhaɱ cittassa upakkileso' ti||<br />
					iti viditvā thīna-middhaɱ cittassa upakkilesaɱ pajahiɱ.|| ||</p>

					<p class="f4">'Chambhitattaɱ cittassa upakkileso' ti||<br />
					iti viditvā chambhitattaɱ cittassa upakkilesaɱ pajahiɱ.|| ||</p>

					<p class="f4">'Ubbillaɱ1 cittassa upakkileso' ti||<br />
					iti viditvā ubbillaɱ1 cittassa upakkilesaɱ pajahiɱ.|| ||</p>

					<p class="f4">'Duṭṭhullaɱ cittassa upakkileso' ti||<br />
					iti viditvā duṭṭhullaɱ cittassa upakkilesaɱ pajahiɱ.|| ||</p>

					<p class="f4">'Accāraddha-viriyaɱ cittassa upakkileso' ti||<br />
					iti viditvā accāraddha-viriyaɱ cittassa upakkilesaɱ pajahiɱ.|| ||</p>

					<p class="f4">'Atilīnaviriyaɱ cittassa upakkileso' ti||<br />
					iti viditvā atilīnaviriyaɱ cittassa upakkilesaɱ pajahiɱ.|| ||</p>

					<p class="f4">'Abhijappā cittassa upakkileso' ti||<br />
					iti viditvā abhijappaɱ cittassa upakkilesaɱ pajahiɱ.|| ||</p>

					<p class="f4">'Nānattasaññaɱ cittassa upakkiloso' ti||<br />
					iti viditvā nānattasaññaɱ cittassa upakkilesaɱ pajahiɱ.|| ||</p>

					<p class="f4">'Atinijjhāyitattaɱ rūpānaɱ cittassa <a id="pg161"><span class="f2 g"><b>[161]</b></span></a> upakkileso' ti||<br />
					iti viditvā atinijjhāyitattaɱ rūpānaɱ cittassa upakkilesaɱ pajahiɱ.|| ||</p>

					<p class="f4">So kho ahaɱ Anuruddhā, appamatto ātāpī pahit'atto viharanto||<br />
					obhāsam pi hi kho sañjānāmi,||<br />
					na ca rūpāni passāmi.|| ||</p>

					<p class="f4">Rūpāni hi kho passāmi,||<br />
					na ca obhāsaɱ sañjānāmi.|| ||</p>

					<p class="f4">Kevalam pi rattiɱ||<br />
					kevalam pi divasaɱ||<br />
					kevalam pi rattin-divaɱ.|| ||</p>

					<p class="f4">Tassa mayhaɱ Anuruddhā, etad ahosi:|| ||</p>

					<p class="f4">'Ko nu kho hetu,||<br />
					ko paccayo,||<br />
					yo'haɱ obhāsam hi kho sañjānāmi||<br />
					na ca rūpāni passāmi,||<br />
					rūpāni hi kho passāmi||<br />
					na ca obhāsaɱ sañjānāmi||<br />
					kevalam pi rattiɱ||<br />
					kevalam pi divasaɱ||<br />
					kevalam pi rattin-divan' ti?|| ||</p>

					<p class="f4">Tassa mayhaɱ Anuruddhā, etad ahosi:|| ||</p>

					<p class="f4">'Yasmiɱ kho ahaɱ samaye||<br />
					rūpa-nimittaɱ amana-sikaritvā||<br />
					obhāsa-nimittaɱ mana-sikaromi;||<br />
					obhāsaɱ hi kho tasmiɱ samaye sañjānāmi||<br />
					na ca rūpāni passāmi.|| ||</p>

					<p class="f4">Yasmiɱ pan'āhaɱ samaye||<br />
					obhāsa-nimittaɱ amanasi karitvā||<br />
					rūpa-nimittaɱ manasi karomi,||<br />
					rūpāni hi kho tam hi samaye passāmi||<br />
					na ca obhāsaɱ sañjānāmi||<br />
					kevalam pi rattiɱ||<br />
					kevalam pi divasaɱ||<br />
					kevalam pi rattin-divan' ti.|| ||</p>

					<p class="f4">So kho ahaɱ Anuruddhā appamatto ātāpī pahit'atto viharanto||<br />
					parittaɱ c'eva obhāsaɱ sañjānāmi||<br />
					parittāni ca rūpāni passāmi||<br />
					appamānañ c'eva obhāsaɱ sañjānāmi||<br />
					appamāṇāni ca rūpāni passāmi,||<br />
					kevalam pi rattiɱ||<br />
					kevalam pi divasaɱ,||<br />
					kevalam pi rattin-divan' ti.|| ||</p>

					<p class="f4">Tassa mayhaɱ Anuruddhā, etad ahosi:|| ||</p>

					<p class="f4">'Ko nu kho hetu,||<br />
					ko paccayo,||<br />
					yo'haɱ parittaɱ c'eva obhāsaɱ sañjānāmi,||<br />
					parittāni ca rūpāni passāmi||<br />
					appamāṇañ c'eva obhāsaɱ sañjānāmi,||<br />
					appamāṇi ca rūpāni passāmi||<br />
					kevalam pi rattiɱ||<br />
					kevalam pi divasaɱ||<br />
					kevalam pi rattin-divan' ti?|| ||</p>

					<p class="f4">Tassa mayhaɱ Anuruddhā, etad ahosi:|| ||</p>

					<p class="f4">yasmiɱ kho me samaye paritto samādhi hoti,||<br />
					parittaɱ me tasmiɱ samaye cakkhu hoti.|| ||</p>

					<p class="f4">So'haɱ parittena cakkhunā parittañ 'c'eva obhāsaɱ sañjānāmi,||<br />
					parittāni ca rūpāni passāmi.|| ||</p>

					<p class="f4">Yasmiɱ pana samaye apparitto me samādhi hoti,||<br />
					appamāṇaɱ me tasmiɱ samaye cakkhu hoti,||<br />
					so'haɱ appamāṇena cakkhunā appamāṇañ c'eva obhāsaɱ sañjānāmi,||<br />
					appamāṇāni ca rūpāni passāmi||<br />
					kevalam pi rattiɱ||<br />
					kevalam pi divasaɱ||<br />
					kevalam pi rattin-divan' ti.|| ||</p>

					<p class="f4">Yato kho <a id="pg162"><span class="f2 g"><b>[162]</b></span></a> me Anuruddhā,||<br />
					'Vicikicchā cittassa upakkileso' ti||<br />
					iti viditvā vicikicchā cittassa upakkileso pahīno ahosi.|| ||</p>

					<p class="f4">'Amana-sikāro cittassa upakkileso'ti||<br />
					iti viditvā amana-sikāro cittassa upakkileso pahīno ahosi.|| ||</p>

					<p class="f4">'Thīna-middhaɱ cittassa upakkileso' ti||<br />
					iti viditvā thīna-middhaɱ cittassa upakkileso pahīno ahosi.|| ||</p>

					<p class="f4">'Chambhitattaɱ cittassa upakkileso'ti||<br />
					iti viditvā chambhitattaɱ cittassa upakkileso pahīno ahosi.|| ||</p>

					<p class="f4">'Ubbillaɱ cittassa upakkileso ti||<br />
					iti viditvā ubbillaɱ cittassa upakkileso pahīno ahosi.|| ||</p>

					<p class="f4">'Duṭṭhullaɱ cittassa upakkileso' ti||<br />
					iti viditvā duṭṭhullaɱ cittassa upakkileso pahīno ahosi.|| ||</p>

					<p class="f4">'Accāraddha-viriyaɱ cittassa upakkiloso ti||<br />
					iti viditvā accāraddha-viriyaɱ cittassa upakkileso pahīno ahosi.|| ||</p>

					<p class="f4">'Atilīnaviriyaɱ cittassa upakkileso ti||<br />
					iti viditvā atilīnaviriyaɱ cittassa upakkileso pahīno ahosi.|| ||</p>

					<p class="f4">'Abhijappā cittassa upakkileso ti||<br />
					iti viditvā abhijappā cittassa upakkileso pahīno ahosi.|| ||</p>

					<p class="f4">'Nānattasaññā cittassa upakkileso ti||<br />
					iti viditvā nānatta-saññā cittassa upakkileso pahīno ahosi.|| ||</p>

					<p class="f4">'Atinijjhāyitattaɱ rūpānaɱ cittassa upakkileso ti||<br />
					iti viditvā atinijjhāyitattaɱ rūpānaɱ cittassa upakkileso pahīno ahosi.|| ||</p>

					<p class="f4">Tassa mayhaɱ Anuruddhā etad ahosi:|| ||</p>

					<p class="f4">'Ye kho me cittassa upakkilesā,||<br />
					te me pahīnā.|| ||</p>

					<p class="f4">Handa dān'āhaɱ tividhena samādhiɱ bhāvemī' ti.|| ||</p>

					<p class="f4">So kho ahaɱ Anuruddhā sa-vitakkam pi sa-vicāraɱ samādhiɱ bhāvesiɱ.|| ||</p>

					<p class="f4">Avitakkam pi vicāramattaɱ samādhiɱ bhāvesiɱ.|| ||</p>

					<p class="f4">Avitakkam pi avicāraɱ samādhiɱ bhāvesiɱ.|| ||</p>

					<p class="f4">Sappītikam pi samādhiɱ bhāvesiɱ.|| ||</p>

					<p class="f4">Nippītikam pi samādhiɱ bhāvesiɱ.|| ||</p>

					<p class="f4">Sāta-sahagatam pi samādhiɱ bhāvesiɱ.|| ||</p>

					<p class="f4">Upekkhā-sahagatam pi samādhiɱ bhāvesiɱ.|| ||</p>

					<p class="f4">Yato kho me Anuruddhā,||<br />
					savitakko pi savicāro samādhi bhāvito ahosi,||<br />
					avitakko pi vicāramanto samādhi bhāvito ahosi,||<br />
					avitakko pi avicāro samādhi bhāvito ahosi,||<br />
					sappītiko pi samādhi bhāvito ahosi,||<br />
					nippītiko pi samādhi bhāvito ahosi,||<br />
					sātasahagato pi samādhi bhāvito ahosi,||<br />
					upekkhā-sahagato pi samādhi bhāvito ahosi||<br />
					ñāṇañ ca pana me dassanaɱ udapādi:|| ||</p>

					<p class="f4">'Akuppā me ceto vimutti,||<br />
					ayamantimā jāti,||<br />
					n'atthi-dāni puna-b-bhavo' ti.|| ||</p>

					<p class="f4">Idam avoca Bhagavā, atta-mano āyasmā Anuruddho Bhagavato bhāsitaɱ abhinandīti.|| ||</p>

					<p class="f4 ctr">Upakkilesasuttaɱ aṭṭhamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>