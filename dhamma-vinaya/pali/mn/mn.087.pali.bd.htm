<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 87. Queen Mallika convinces King Pasenadi of the truth in the Buddha's saying that grief and lamentation, pain and misery and despair are born of affection, originate in affection." />
<title>MN 87: Piyajatika Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					4. Rāja Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p87">Sutta 87</a></h4>

					<h1>Piya-Jātika Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg100"><span class="f2 g"><b>[100]</b></span></a> </p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.087.chlm.sbb.htm#p1">chlm</a>][<a href="../../../dhamma-vinaya/pts/mn/mn.087.horn.pts.htm#p1">pts</a>][<a href="../../../dhamma-vinaya/ati/mn/mn.087.than.ati.htm#p1">than</a>][<a href="../../../dhamma-vinaya/mnl/mn/mn.087.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samaya Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">2. Tena kho pana samayena aññatarassa gahapatissa eka-puttako piyo manāpo kāla-kato hoti.|| ||</p>

					<p class="f4">Tassa kāla-kiriyāya n'eva kammantā paṭibhanti,||<br />
					na bhattaɱ paṭibhāti.|| ||</p>

					<p class="f4">So ā'āhanaɱ gantvā gantvā kandati kahaɱ eka-puttaka,||<br />
					kahaɱ eka-puttakā' ti.|| ||</p>

					<p class="f4">3. Atha kho so gahapati yena Bhagavā ten'upasankami,||<br />
					upasankamitvā Bhagavantaɱ abhivādetvā eka-m-antaɱ nisīdi eka-m-antaɱ nisinnaɱ kho taɱ gahapatiɱ Bhagavā etad avoca:|| ||</p>
					
					<p class="f4">na kho te gahapati,||<br />
					sake citte ṭhitassa indriyāni,||<br />
					atthi te indriyānaɱ aññathattan' ti.|| ||</p>

					<p class="f4">Kiɱ hi me bhante indriyānaɱ nāññathattaɱ bhavissati? Mayhaɱ hi bhante,||<br />
					eka-puttako piyo manāpo kāla-kato tassa kāla-kiriyāya n'eva kammantā paṭibhanti,||<br />
					na bhattaɱ paṭibhāti.|| ||</p>

					<p class="f4">So'haɱ ā'āhanaɱ gantvā gantvā kandāmi kahaɱ eka-puttaka,||<br />
					kahaɱ eka-puttakā' ti.|| ||</p>

					<p class="f4">Evam eva gahapati,||<br />
					piyajātikā hi gahapati,||<br />
					soka parideva dukkha domanass'upāyāsā piyappabhavikā' ti.|| ||</p>

					<p class="f4">Kissa nu kho nāme taɱ bhante,||<br />
					evaɱ bhavissati:|| ||</p>
					
					<p class="f4">Piyajātikā soka parideva dukkha domanass'upāyāsā piyappabhavikā,||<br />
					piyajātikā hi kho bhante,||<br />
					ānandasomanassā piyappabhavikāti.|| ||</p>

					<p class="f4">Atha kho so gahapati Bhagavato bhāsitaɱ anabhinan'ditvā paṭikkositvā uṭṭhāy āsanā pakkāmi.|| ||</p>

					<p class="f4">4. Tena kho pana samayena sambahulā akkhadhuttā Bhagavato avidūre akkhehi dibbanti.|| ||</p>

					<p class="f4">Atha kho so gahapati yena te akkhadhūttā ten'upasankami,||<br />
					upasankamitvā te akkhadhūtte etad avoca:|| ||</p>
					
					<p class="f4">Idh'āhaɱ bhonto,||<br />
					yena Samaṇo Gotamo ten'upasankamiɱ.|| ||</p>

					<p class="f4">Upasaŋkamitvā samaṇaɱ Gotamaɱ abhivādetvā eka-m-antaɱ nisidiɱ.|| ||</p>

					<p class="f4">Eka-m-antaɱ nisinnaɱ kho maɱ bhonto,||<br />
					Samaṇo Gotamo etad avoca:|| ||</p>
					
					<p class="f4">na kho te gahapati,||<br />
					sake citte ṭhitassa indriyāni atthi.|| ||</p>

					<p class="f4">Te indriyānaɱ aññathattan' ti.|| ||</p>

					<p class="f4">Evaɱ vutte ahaɱ bhonto,||<br />
					samaṇaɱ Gotamaɱ etad avocaɱ:|| ||</p>
					
					<p class="f4">Kiɱ hi me bhante,||<br />
					indriyānaɱ nāññathattaɱ bhavissati,||<br />
					mayhaɱ hi bhante,||<br />
					eka-puttako piyo manāpo kāla-kato,||<br />
					tassa kāla-kiriyāya n'eva kammantā paṭibhanti,||<br />
					na bhattaɱ paṭibhāti.|| ||</p>

					<p class="f4">So'haɱ ā'āhanaɱ gantvā gantvā kandāmi:|| ||</p>
					
					<p class="f4">Kahaɱ eka-puttaka,||<br />
					kahaɱ eka-puttakā' ti.|| ||</p>

					<p class="f4">Evam etaɱ gahapati,||<br />
					evam etaɱ gahapati,||<br />
					piyajātikā hi gahapati,||<br />
					soka parideva dukkha domassupāyāsā piyappabhavikā ti.|| ||</p>

					<p class="f4">Kissa nu kho nāme taɱ bhante,||<br />
					evaɱ bhavissati:|| ||</p>
					
					<p class="f4">Piyajātikā soka parideva dukkha domanass'upāyāsā piyappabhavikā,||<br />
					piyajātikā hi kho bhante,||<br />
					ānandasomanassā piyappabhavikāti.|| ||</p>

					<p class="f4">Atha khvāhaɱ bhonto,||<br />
					samaṇassa Gotamassa bhāsitaɱ anabhinan'ditvā paṭikkositvā uṭṭhāy āsanā pakkamin' ti.|| ||</p>

					<p class="f4">Evam etaɱ gahapati,||<br />
					evam etaɱ gahapati,||<br />
					piyajātikā hi gahapati,||<br />
					ānanda-somanassā piyappabhavikā' ti.|| ||</p>

					<p class="f4">Atha kho so gahapati,||<br />
					sameti me akkadhuttehīti pakkāmi.|| ||</p>

					<p class="f4">5. Atha kho idaɱ kathā-vatthuɱ anupubbena rājantepuraɱ pāvisi.|| ||</p>

					<p class="f4">Atha kho Pasenadi kosalo Mallikaɱ deviɱ āmantesi:|| ||</p>
					
					<p class="f4">Idan te Mallike,||<br />
					samaṇena Gotamena bhāsitaɱ:|| ||</p>
					
					<p class="f4">Piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Sace taɱ mahārāja,||<br />
					Bhagavatā bhāsitaɱ,||<br />
					evametanti.|| ||</p>

					<p class="f4">Evam evaɱ panāyaɱ Mallikā yañ-yad-eva Samaṇo Gotamo bhāsati taɱtad ev'assa abbhanumodati.|| ||</p>

					<p class="f4">Sace taɱ mahārāja,||<br />
					Bhagavatā bhāsitaɱ evametan' ti.|| ||</p>

					<p class="f4">Seyyathā pi nāma ācariyo yañ-yad-eva antevāsissa bhāsati,||<br />
					taɱ tad ev'assa antevāsī abbhanumodati:||<br />
					evam etaɱ ācariyā evam etaɱ ācariyāti.|| ||</p>

					<p class="f4">Evam evaɱ kho tvaɱ Mallike,||<br />
					yañ-yad-eva Samaṇo Gotamo bhāsati.|| ||</p>

					<p class="f4">Taɱ tad ev'assa abbhanumodasi.|| ||</p>

					<p class="f4">Sace taɱ mahārāja,||<br />
					Bhagavatā bhāsitaɱ evametan' ti.|| ||</p>

					<p class="f4">Cara pare Mallike vinassāti.|| ||</p>

					<p class="f4">6. Atha kho Mallikā devī nāḷijaŋghaɱ brāhmaṇaɱ āmantesi:|| ||</p>
					
					<p class="f4">Ehi tvaɱ brāhmaṇa,||<br />
					yena Bhagavā ten'upasankama,||<br />
					upasankamitvā mama vacanena Bhagavato pāde sirisā vandāhi,||<br />
					appābādhaɱ appātaŋkaɱ lahuṭṭhānaɱ balaɱ phāsu-vihāraɱ puccha:|| ||</p>
					
					<p class="f4">Mallikā bhante,||<br />
					devī Bhagavato pāde sirasā vandati,||<br />
					appābādhaɱ appātaŋkaɱ lahuṭṭhānaɱ balaɱ phāsu-vihāraɱ pucchatī' ti.|| ||</p>

					<p class="f4">Evañ ca vadehi:|| ||</p>
					
					<p class="f4">Bhāsitā nu kho bhante,||<br />
					Bhagavatā esā vācā:|| ||</p>
					
					<p class="f4">Piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Yathā ca te Bhagavā vyākaroti,||<br />
					tathā taɱ sādhukaɱ uggahetvā mamaɱ āroceyyāsi.|| ||</p>

					<p class="f4">Na hi Tathāgatā vitathaɱ bhaṇantī" ti.|| ||</p>

					<p class="f4">Evaɱ bhotīti kho nāḷijaŋgho brāhmaṇo Mallikāya deviyā paṭissutvā yena Bhagavā ten'upasankami,||<br />
					upasankamitvā Bhagavatā saddhiɱ sammodi,||<br />
					sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho nāḷijaŋgho brāhmaṇo Bhagavantaɱ etad avoca:|| ||</p>
					
					<p class="f4">Mallikā bho Gotama,||<br />
					devī bhoto Gotamassa pāde sirasā vandati,||<br />
					appābādhaɱ appātaŋkaɱ lahuṭṭhānaɱ balaɱ phāsu-vihāraɱ pucchati.|| ||</p>

					<p class="f4">Evañ ca vadeti:|| ||</p>
					
					<p class="f4">Bhāsitā nu kho bhante,||<br />
					Bhagavatā esā vācā piyajātikā soka parideva dukkha domanass'upāyāsā piyappabhavikā" ti.|| ||</p>

					<p class="f4">7. Evam etaɱ brāhmaṇa,||<br />
					evam etaɱ brāhmaṇa,||<br />
					piyajātikā hi kho brāhmaṇa,||<br />
					soka parideva dukkha domanass'upāyāsā piyappabhavikāti.|| ||</p>

					<p class="f4">8. Tadamināpetaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā mātā kālamakāsi.|| ||</p>

					<p class="f4">Sā tassā kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me mātaraɱ addasatha api me mātaraɱ addasathā' ti?|| ||</p>

					<p class="f4">9. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikāti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā pitā kālamakāsi sā tassa kāla-kiriyāya ummattikā khittacittā rathiyāya rathiyaɱ siŋghāṭakena siŋgāṭakaɱ upasankamitvā evam āha:|| ||</p>
					
					<p class="f4">Api me pitaraɱ assasatha api me pitaraɱ addasathā' ti?|| ||</p>

					<p class="f4">10. Iminā pi kho etaɱ brāhmaṇa pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikāti.|| ||</p>

					<p class="f4">Bhūta-pubbaɱ brāhmaṇa imissā yeva Sāvatthīyā aññatarassā itthiyā bhātā kālamakāsi.|| ||</p>

					<p class="f4">Sā tassa kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me bhātaraɱ addasatha api me bhātaraɱ addasathā' ti?|| ||</p>

					<p class="f4">11. Iminā pi kho etaɱ brāhmaṇa pariyāyena veditabbaɱ :|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā bhaginī kālamakāsi.|| ||</p>

					<p class="f4">Sā tassā kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me bhaginiɱ addasatha api me bhaginiɱ addasathā' ti?|| ||</p>

					<p class="f4">12. Iminā pi kho etaɱ brāhmaṇa,||<br />
					pariyāyena veditabbaɱ :|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā putto kālamakāsi.|| ||</p>

					<p class="f4">Sā tassā kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me puttaɱ addasatha api me puttaɱ addasathā' ti?|| ||</p>

					<p class="f4">13. Iminā pi kho etaɱ brāhmaṇa,||<br />
					pariyāyena veditabbaɱ yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā dhītā kālamakāsi.|| ||</p>

					<p class="f4">Sā tassā kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me dhītaraɱ addasatha api me dhītaraɱ addasathā' ti?|| ||</p>

					<p class="f4">14. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassā itthiyā sāmiko kālamakāsi.|| ||</p>

					<p class="f4">Sā tassa kāla-kiriyāya ummattikā khittacittā rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me sāmikaɱ addasatha api me sāmikaɱ addasathā' ti?|| ||</p>

					<p class="f4">15. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">'yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa mātā kālamakāsi.|| ||</p>

					<p class="f4">So tassā kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me mātaraɱ addasatha,||<br />
					api me mātaraɱ addasathā' ti?|| ||</p>

					<p class="f4">16. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">'yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa pitā kālamakāsi.|| ||</p>

					<p class="f4">So tassa kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me pitaraɱ addasatha api me pitaraɱ addasathā' ti?|| ||</p>

					<p class="f4">17. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa bhātā kālamakāsi.|| ||</p>

					<p class="f4">So tassa kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me bhātaraɱ addasathā api me bhātaraɱ addasathā' ti?|| ||</p>

					<p class="f4">18. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa bhaginī kālamakāsi.|| ||</p>

					<p class="f4">So tassā kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me bhaginiɱ addasatha api me bhaginiɱ addasathā' ti?|| ||</p>

					<p class="f4">19. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa addasathā'ti? Putto kālamakāsi.|| ||</p>

					<p class="f4">So tassa kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me puttaɱ addasatha api me puttaɱ addasathā' ti?|| ||</p>

					<p class="f4">20. Iminā pi kho etaɱ brāhmaṇa,||<br />
					pariyāyena veditabbaɱ yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa dhītā kālamakāsi.|| ||</p>

					<p class="f4">So tassā kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me dhītaraɱ addasatha api me dhītaraɱ addasathā' ti?|| ||</p>

					<p class="f4">21. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarassa purisassa pajāpati kālamakāsi.|| ||</p>

					<p class="f4">So tassā kāla-kiriyāya ummattako khittacitto rathiyāya rathiyaɱ siŋghāṭakena siŋghāṭakaɱ upasankamitvā evam āha:|| ||</p>
					
					<p class="f4">Api me pajāpatiɱ addasatha api me pajāpatiɱ addasathā' ti?|| ||</p>

					<p class="f4">22. Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">Bhūta-pubbaɱ brāhmaṇa,||<br />
					imissā yeva Sāvatthīyā aññatarā itthi ñātikulaɱ āgamāsi.|| ||</p>

					<p class="f4">Tassā te ñātakā sāmikā acchinditvā aññassa dātu-kāmā,||<br />
					sā ca taɱ na icchati.|| ||</p>

					<p class="f4">Atha kho sā itthi sāmikaɱ etad avoca:|| ||</p>
					
					<p class="f4">Ime maɱ ayya-putta,||<br />
					ñātakā tayā acchinditvā aññassa dātu-kāmā ahañca.|| ||</p>

					<p class="f4">Taɱ na icchāmi' ti.|| ||</p>

					<p class="f4">Atha kho so puriso taɱ itthiɱ dvidhā chetvā attānaɱ opādesi,||<br />
					ubho pecca bhavissāmā' ti.|| ||</p>

					<p class="f4">Iminā pi kho etaɱ brāhmaṇa,||<br />
					pariyāyena veditabbaɱ:|| ||</p>
					
					<p class="f4">Yathā piyajātikā soka parideva dukkha domanass'upāyāsā,||<br />
					piyappabhavikā' ti.|| ||</p>

					<p class="f4">23. Atha kho nāḷijaŋgho brāhmaṇo Bhagavato bhāsitaɱ abhinan'ditvā anumo-ditvā uṭṭhāy āsanā yena Mallikā devī ten'upasankami,||<br />
					upasankamitvā yāvatako ahosi Bhagavatā saddhiɱ kathā-sallāpo,||<br />
					taɱ sabbaɱ Mallikāya deviyā ārocesi.|| ||</p>

					<p class="f4">24. Atha kho Mallikā devī yena rājā Pasenadi kosalo ten'upasankami,||<br />
					upasankamitvā rājānaɱ Pasenadiɱ Kosalaɱ etad avoca:|| ||</p>
					
					<p class="f4">Taɱ kiɱ maññasi mahārāja?|| ||</p>

					<p class="f4">Piyā te vajirī kumārīti.|| ||</p>

					<p class="f4">Evaɱ Mallike piyā me vajirī kumārīti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">vajiriyā te kumāriyā vipariṇām-aññathā-bhāvā uppajjeyyuɱ soka parideva dukkha domanass'upāyāsā'ti.|| ||</p>

					<p class="f4">Vajiriyā me Mallike,||<br />
					kumāriyā vipariṇām-aññathā-bhāvā jīvitassapi siyā aññathattaɱ,||<br />
					kimpana me na uppajjissanti soka parideva dukkha domanass'upāyāsā'ti.|| ||</p>

					<p class="f4">Idaɱ kho taɱ mahārāja,||<br />
					tena Bhagavatā jānatā passatā arahatā Sammā-SamBuddhena sandhāya bhāsitaɱ:|| ||</p>
					
					<p class="f4">Piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">25. Taɱ kiɱ maññasi mahārāja?|| ||</p>

					<p class="f4">Piyā te vāsabhā khattiyāti.<br /> Evaɱ Mallike,||<br />
					piyā me vāsabhā khattiyāti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">vāsabhāya te khattiyāya viparinā-maññathā-bhāvā uppajjeyyuɱ soka parideva dukkha domanass'upāyāsāti.|| ||</p>

					<p class="f4">Vāsabhāya me Mallike,||<br />
					khattiyāya vipariṇām-aññathā-bhāvā jīvitassapi siyā aññathattaɱ,||<br />
					kiɱ pana me na uppajjissanti soka parideva dukkha domanass'upāyāsā' ti.|| ||</p>

					<p class="f4">Idaɱ kho taɱ mahārāja,||<br />
					tena Bhagavatā jānatā passatā arahatā Sammā-SamBuddhena sandhāya bhāsitaɱ:'piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">26. Taɱ kiɱ maññasi mahārāja?|| ||</p>

					<p class="f4">Piyo te viḍūḍabho senāpatī'ti.|| ||</p>

					<p class="f4">Evaɱ Mallike,||<br />
					piyo me viḍūḍabho senāpatī' ti.|| ||</p>
					
					<p class="f4">Taɱ kiɱ maññasi mahārāja?|| ||</p>

					<p class="f4">viḍūḍabhassa te senāpatissa viparinā-maññathā-bhāvā uppajjeyyuɱ soka parideva dukkha domanass'upāyāsāti.|| ||</p>

					<p class="f4">Viḍūḍabhassa me Mallike,||<br />
					senāpatissa vipariṇām-aññathā-bhāvā jīvitassapi siyā aññathattaɱ.|| ||</p>

					<p class="f4">Kiɱ pana me na uppajjissanti soka parideva dukkha domanass'upāyāsāti.|| ||</p>

					<p class="f4">Idaɱ kho taɱ mahārāja'Tena Bhagavatā jānatā passatā arahatā Sammā-SamBuddhena sandhāya bhāsitaɱ:|| ||</p>
					
					<p class="f4">'piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">27. Taɱ kiɱ maññasi mahārāja?|| ||</p>

					<p class="f4">Piyā te ahanti.|| ||</p>

					<p class="f4">Evaɱ Mallike,||<br />
					piyā mesi tvanti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Mayhaɱ te vipariṇām-aññathā-bhāvā uppajjeyyuɱ soka parideva dukkha domanass'upāyāsā'ti.|| ||</p>

					<p class="f4">Tuyhaɱ hi me Mallike,||<br />
					vipariṇām-aññathā-bhāvā jīvitassapi siyā aññathattaɱ.|| ||</p>

					<p class="f4">Kiɱ pana me na uppajjissanti soka parideva dukkha domanass'upāyāsā' ti.|| ||</p>

					<p class="f4">Idaɱ kho taɱ mahārāja'Tena Bhagavatā jānatā passatā arahatā Sammā-SamBuddhena sandhāya bhāsitaɱ:|| ||</p>
					
					<p class="f4">'piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">28. Taɱ kiɱ maññasi mahārāja?|| ||</p>

					<p class="f4">Piyā te kāsikosalāti.|| ||</p>

					<p class="f4">Evaɱ Mallike,||<br />
					piyā me kāsikosalā.|| ||</p>

					<p class="f4">Kāsikosalānaɱ Mallike,||<br />
					anubhāvena kāsiKosalaɱ kāsika-candanaɱ pacc'anubhoma,||<br />
					mālā-gandha-vilepanaɱ dhāremā' ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Kāsikosalānaɱ te vipariṇām-aññathā-bhāvā uppajjeyyuɱ soka parideva dukkha domanass'upāyāsā'ti.|| ||</p>

					<p class="f4">Kāsikosalānaɱ hi me Mallike,||<br />
					vipariṇām-aññathā-bhāvā jīvitassapi siyā aññathattaɱ.|| ||</p>

					<p class="f4">Kiɱ pana me na uppajjissanti soka parideva dukkha domanass'upāyāsā' ti.|| ||</p>

					<p class="f4">Idaɱ kho taɱ mahārāja'Tena Bhagavatā jānatā passatā arahatā Sammā-SamBuddhena sandhāya bhāsitaɱ:|| ||</p>
					
					<p class="f4">'piyajātikā soka parideva dukkha domanass'upāyāsā piyappabhavikā' ti.|| ||</p>

					<p class="f4">29. Acchariyaɱ Mallike,||<br />
					abbhūtaɱ Mallike,||<br />
					yāvañca so Bhagavā paññāya ativijjha maññe passati.|| ||</p>

					<p class="f4">Ehi Mallike,||<br />
					ācāmehīti.|| ||</p>

					<p class="f4">Atha kho rājā Pasenadi kosalo uṭṭhāy āsanā ekaɱsaɱ uttarā-saŋgaɱ karitvā yena Bhagavā tenañchaliɱ paṇāmetvā ti-k-khattuɱ udānaɱ udānesi:|| ||</p>
					
					<p class="f4">namo tassa Bhagavato arahato Sammā-Sam-Buddhassa,||<br />
					namo tassa Bhagavato arahato Sammā-Sam-Buddhassa,||<br />
					namo tassa Bhagavato arahato Sammā-Sam-Buddhassā' ti.|| ||</p>

					<p class="f4 ctr">Piyajātikasuttaɱ sattamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>