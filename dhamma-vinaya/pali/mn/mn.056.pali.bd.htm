<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 56. A debate with the Buddha concerning the Jain proposition that of deeds of mind, word, and body, the deed of body carried the strongest kammic consequences where the Buddha holds that it is the deed of mind that carries the strongest kammic consequences." />
<title>MN 56: Upali Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p56">Sutta 56</a></h4>

					<h1>Upāli Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.056.chlm.sbb.htm#p1">chlm</a>][<a href="../../../dhamma-vinaya/pts/mn/mn.056.horn.pts.htm#p1">pts</a>][<a href="../../../dhamma-vinaya/mnl/mn/mn.056.upal.mnl.htm#p1">upal</a>][<a href="../../../dhamma-vinaya/ati/mn/mn.056.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Nālandāyaɱ viharati Pāvārikambavane.|| ||</p>

					<p class="f4">Tena kho pana samayena Nigaṇṭho Nātaputto Nālandāyaɱ paṭivasati mahatiyā Nigaṇṭha-parisāya saddhiɱ.|| ||</p>

					<p class="f4">Atha kho Dīgha-Tapassiɱ Nigaṇṭho Nālandāyaɱ piṇḍāya caritvā pacchā-bhattaɱ piṇḍa-pāta-paṭikkanto yena Pāvārikambavanaɱ yena Bhagavā ten'upasankami,||<br />
					<a id="pg372"><span class="f2 g"><b>[372]</b></span></a> upasankamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhitaɱ kho Dīgha-Tapassiɱ Nigaṇṭhaɱ Bhagavā etad avoca:|| ||</p>

					<p class="f4">"Saŋvijjanta saŋvijjaneta kho Tapassi āsanāni,||<br />
					sace ākaŋkhasi nisīdā" ti.|| ||</p>

					<p class="f4">Evaɱ vutte Dīgha-Tapassiɱ Nigaṇṭho aññataraɱ nīcaɱ āsanaɱ gahetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Dīgha-Tapassiɱ Nigaṇṭhaɱ Bhagavā etad avoca:</p>

					<p class="f4">"Kati pana Tapassi Nigaṇṭho Nātaputto kammāni paññāpeti pāpassa kammassa kiriyāya pāpassa kammassa pavattiyā" ti?|| ||</p>

					<p class="f4">"Na kho āvuso Gotama āciṇṇaɱ Nigaṇṭhassa Nātaputtassa 'kammaɱ kamman' ti paññāpetu.|| ||</p>

					<p class="f4">'Daṇḍaɱ daṇḍan' ti kho āvuso Gotama āciṇṇaɱ Nigaṇṭhassa Nātaputtassa paññāpetun" ti.|| ||</p>

					<p class="f4">"Kati pana Tapassi Nigaṇṭho Nātaputto daṇḍāni paññāpeti pāpassa kammassa kiriyāya pāpassa kammassa pavattiyā" ti?|| ||</p>

					<p class="f4">"Tīṇi kho āvuso Gotama Nigaṇṭho Nātaputto daṇḍāni paññāpeti pāpassa kammassa kiriyāya pāpassa kammassa pavattiyā.|| ||</p>

					<p class="f4">Deyyathīdaɱ:||<br />
					kāya-daṇḍaɱ||<br />
					vacī-daṇḍaɱ||<br />
					mano-daṇḍan" ti.|| ||</p>

					<p class="f4">"Kiɱ pana Tapassi aññad-eva kāya-daṇḍaɱ aññaɱ vacī-daṇḍaɱ aññaɱ mano-daṇḍan" ti?|| ||</p>

					<p class="f4">"Aññad-eva āvuso Gotama kāya-daṇḍaɱ||<br />
					aññaɱ vacī-daṇḍaɱ||<br />
					aññaɱ mano-daṇḍan" ti.|| ||</p>

					<p class="f4">"Imesaɱ pana Tapassi tiṇṇaɱ daṇḍānaɱ evaɱ paṭivibhattānaɱ||<br />
					evaɱ paṭivisiṭṭhānaɱ||<br />
					katamaɱ daṇḍaɱ Nigaṇṭho Nātaputto mahā-sāvajjataraɱ paññāpeti pāpassa kammassa kiriyāya||<br />
					pāpassa kammassa pavattiyā,||<br />
					yadi vā kāya-daṇḍaɱ||<br />
					yadi vā vacī-daṇḍaɱ||<br />
					yadi vā mano-daṇḍan" ti?|| ||</p>

					<p class="f4">"Imesaɱ kho āvuso Gotama tiṇṇaɱ daṇḍānaɱ evaɱ paṭivibhattānaɱ||<br />
					evaɱ paṭivisiṭṭhānaɱ||<br />
					kāya-daṇḍaɱ Nigaṇṭho Nātaputto mahā-sāvajjataraɱ paññāpeti pāpassa kammassa kiriyāya||<br />
					pāpassa kammassa pavattiyā.|| ||</p>

					<p class="f4">No tathā vacī-daṇḍaɱ||<br />
					no tathā mano-daṇḍan" ti.|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmi."|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmi."|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmī" ti.|| ||</p>

					<p class="f4">Iti ha Bhagavā Dīgha-Tapassiɱ Nigaṇṭhaɱ imasmiɱ kathā-vatthusmiɱ yāva-tatiyakaɱ patiṭṭhāpesi.</p>

					<p class="f4"><a id="pg373"><span class="f2 g"><b>[373]</b></span></a> Evaɱ vutte Dīgha-Tapassiɱ Nigaṇṭho Bhagavantaɱ etad avoca:</p>

					<p class="f4">"Tvaɱ pan'āvuso Gotama kati daṇḍāni paññāpesi pāpassa kammassa kiriyāya||<br />
					pāpassa kammassa pavattiyā" ti?|| ||</p>

					<p class="f4">"Na kho Tapassī āciṇṇaɱ Tathāgatassa 'daṇḍaɱ daṇḍan' ti paññāpetuɱ,||<br />
					'kammaɱ kamman' ti kho Tapassi āciṇṇaɱ Tathāgatassa paññāpetun" ti.|| ||</p>

					<p class="f4">"Tvaɱ pan'āvuso Gotama kati kammāni paññāpesi pāpassa kammassa kiriyāya||<br />
					pāpassa kammassa pavattiyā" ti?|| ||</p>

					<p class="f4">"Tīṇi kho ahaɱ Tapassi kammāni paññā-pemi pāpassa kammassa kiriyāya||<br />
					pāpassa kammassa pavattiyā.|| ||</p>

					<p class="f4">Seyyath'īdaɱ:||<br />
					kāya-kammaɱ||<br />
					vacī-kammaɱ||<br />
					mano-kamman" ti.|| ||</p>

					<p class="f4">"Kiɱ pan'āvuso Gotama aññadeva kāya-kammaɱ||<br />
					aññaɱ vacī-kammaɱ||<br />
					aññaɱ mano-kamman" ti?|| ||</p>

					<p class="f4">"Aññad-eva Tapassi kāya-kammaɱ||<br />
					aññaɱ vacī-kammaɱ||<br />
					aññaɱ mano-kammanti.|| ||</p>

					<p class="f4">Imesaɱ pan'āvuso Gotama tiṇṇaɱ kammānaɱ evaɱ paṭivibhattānaɱ||<br />
					evaɱ paṭivisiṭṭhānaɱ||<br />
					katamaɱ kammaɱ mahā-sāvajjataraɱ paññāpesi pāpassa kammassa kiriyāya||<br />
					pāpassa kammassa pavattiyā,||<br />
					yadi vā kāya-kammaɱ||<br />
					yadi vā vacī-kammaɱ||<br />
					yadi vā mano-kamman" ti?|| ||</p>

					<p class="f4">"Imesaɱ kho ahaɱ Tapassi tiṇṇaɱ kammānaɱ evaɱ paṭivibhattānaɱ||<br />
					evaɱ paṭivisiṭṭhānaɱ||<br />
					mano-kammaɱ mahā-sāvajjataraɱ paññā-pemi pāpassa kammassa kiriyāya||<br />
					pāpassa kammassa pavattiyā||<br />
					no tathā kāya-kammaɱ||<br />
					no tathā vacī-kamman" ti.|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmi."|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmi."|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmī" ti.|| ||</p>

					<p class="f4">Iti ha Dīgha-Tapassiɱ Nigaṇṭho Bhagavantaɱ imasmiɱ kathā-vatthusmiɱ yāvatatiyakaɱ patiṭṭhāpetvā uṭṭhāy'āsanā yena Nigaṇṭho Nātaputto ten'upasankami.|| ||</p>

					<p class="f4">Tena kho pana samayena Nigaṇṭho Nātaputto mahatiyā mahatiyā gihīparisāya saddhiɱ nisinno hoti Bālakiniyā Upāli-pamukhāya.|| ||</p>

					<p class="f4">Addasā kho Nigaṇṭho Nātaputto Dīgha-Tapassiɱ Nigaṇṭhaɱ dūrato va āga-c-chantaɱ,||<br />
					disvāna Dīgha-Tapassiɱ Nigaṇṭhaɱ etad avoca:|| ||</p>

					<p class="f4">"Handa kuto nu tvaɱ Tapassi āgacchasi divā divassā" ti?|| ||</p>

					<p class="f4">"Ito hi kho ahambhante āgacchāmi samaṇassa Gotamassa santikā" ti.|| ||</p>

					<p class="f4">"Ahu pana te Tapassi samaṇena Gotamena saddhiɱ kocid-eva kathā-sallāpo" ti?|| ||</p>

					<p class="f4"><a id="pg374"><span class="f2 g"><b>[374]</b></span></a> "Ahu kho me bhante samaṇena Gotamena saddhiɱ kocid-eva kathā-sallāpo" ti.|| ||</p>

					<p class="f4">"Yathā kathaɱ pana te Tapassi ahu samaṇena Gotamena saddhiɱ kocid-eva kathā-sallāpo" ti?|| ||</p>

					<p class="f4">Atha kho Dīgha-Tapassiɱ Nigaṇṭho yāvatako ahosi Bhagavatā saddhiɱ kathā-sallāpo,||<br />
					taɱ sabbaɱ Nigaṇṭhassa Nātaputtassa ārocesi.|| ||</p>

					<p class="f4">Evaɱ vutte Nigaṇṭho Nātaputto Dīgha-Tapassiɱ Nigaṇṭhaɱ etad avoca:|| ||</p>

					<p class="f4">"Sādhu sādhu Tapassi,||<br />
					yathā taɱ sutavatā sāvakena samma-d-eva Satthu sāsanaɱ ājānantena.|| ||</p>

					<p class="f4">Evam evaɱ DīghaTapassinā Nigaṇṭhena samaṇassa Gotamassa vyākataɱ;||<br />
					kiɱ hi sobhati chavo manodaṇḍo imassa evaɱ oḷārikassa kāya-daṇḍassa upanidhāya.|| ||</p>

					<p class="f4">Atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">Evaɱ vutte Upāli gahapati Nigaṇṭhaɱ Nātaputtaɱ etad avoca:</p>

					<p class="f4">"Sādhu sādhu bhante Tapassī,||<br />
					yathā taɱ sutavatā sāvakena samma-d-eva Satthu sāsanaɱ ājānantena,||<br />
					evam evaɱ bhadantena Tapassinā samaṇassa Gotamassa vyākataɱ,||<br />
					kiɱ hi sobhati chavo mano-daṇḍā imassa evaɱ oḷārikassa kāya-daṇḍassa upanidhāya?|| ||</p>

					<p class="f4">Atha kho kāya-daṇḍo va mahā sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo.|| ||</p>

					<p class="f4">Handa c'āhaɱ bhante gacchāmi samaṇassa Gotamassa imasmiɱ kathā-vatthusmiɱ vādaɱ āropessāmi.|| ||</p>

					<p class="f4">Sace me Samaṇo Gotamo tathā patiṭṭhi'ssati yathā bhadantena Tapassinā patiṭṭhāpitaɱ.|| ||</p>

					<p class="f4">Seyyathā pi nāma balavā puriso dīgha-lomikaɱ eḷakaɱ lomesu gahetvā ākaḍḍheyya,||<br />
					parikaḍḍheyya,||<br />
					samparikaḍḍheyya,||<br />
					evam-evāhaɱ samaṇaɱ Gotamaɱ vādena vādaɱ ākaḍḍhassāmi||<br />
					parikaḍḍhissāmi||<br />
					samparikaḍḍhissāmi.|| ||</p>

					<p class="f4">Seyyathā pi nāma balavā soṇḍikākammakaro mahantaɱ soṇḍikākilañjaɱ gambhīre udaka-rahade pakkhipitvā kaṇṇe gahetvā ākaḍḍheyya,||<br />
					parikaḍḍheyya,||<br />
					samparikaḍḍheyya,||<br />
					evam-evāhaɱ samaṇaɱ Gotamaɱ vādena vādaɱ ākaḍḍhissāmi,||<br />
					parikaḍḍhissāmi,||<br />
					samparikaḍḍhissāmi.|| ||</p>

					<p class="f4">Seyyathā pi nāma balavā soṇḍikādhutto vālaɱ kaṇṇe gahetvā odhuneyya,||<br />
					niddhuneyya,||<br />
					nicchodeyya||<br />
					evam-evāhaɱ samaṇaɱ Gotamaɱ vādena vādaɱ odhu- <a id="pg375"><span class="f2 g"><b>[375]</b></span></a> nissāmi,||<br />
					niddhunissāmi,||<br />
					nicchodessāmi.|| ||</p>

					<p class="f4">Seyyathā pi nāma kuñjaro saṭṭhihāyano gambhīraɱ pokkharaṇīɱ ogāhetvā saṇadhovikaɱ nāma kīḷitajātaɱ kīḷati||<br />
					evam evāhaɱ samaṇaɱ Gotamaɱ saṇadhovikaɱ maññe kīḷitajātaɱ kīḷissāmi.|| ||</p>

					<p class="f4">Handa c'āhaɱ bhante gacchāmi samaṇassa Gotamassa imasmiɱ kathā-vatthusmiɱ vādaɱ āropessāmī" ti.|| ||</p>

					<p class="f4">"Gaccha tvaɱ gahapati samaṇassa Gotamassa imasmiɱ kathā-vatthusmiɱ vādaɱ āropehi.|| ||</p>

					<p class="f4">Ahaɱ vā hi gahapati samaṇassa Gotamassa vādaɱ āropeyyaɱ Dīgha-Tapassiɱ vā Nigaṇṭho tvaɱ vā" ti.|| ||</p>

					<p class="f4">Evaɱ vutte Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Na kho me taɱ bhante ruccati,||<br />
					yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti||<br />
					yāya añña-titthiyānaɱ sāvake āvaṭṭetī" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya||<br />
					Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyya.|| ||</p>

					<p class="f4">Gaccha tvaɱ gahapati samaṇassa Gotamassa imasmiɱ kathā-vatthusmiɱ vādaɱ āropehi.|| ||</p>

					<p class="f4">Ahaɱ vā hi gahapati samaṇassa Gotamassa vādaɱ āropeyyaɱ Dīgha-Tapassiɱ vā Nigaṇṭho tvaɱ vā" ti.|| ||</p>

					<p class="f4">Dutiyam pi kho Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Na kho me taɱ bhante ruccati,||<br />
					yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti||<br />
					yāya añña-titthiyānaɱ sāvake āvaṭṭetī" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya||<br />
					Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyya.|| ||</p>

					<p class="f4">Gaccha tvaɱ gahapati samaṇassa Gotamassa imasmiɱ kathā-vatthusmiɱ vādaɱ āropehi.|| ||</p>

					<p class="f4">Ahaɱ vā hi gahapati samaṇassa Gotamassa vādaɱ āropeyyaɱ Dīgha-Tapassiɱ vā Nigaṇṭho tvaɱ vā" ti.|| ||</p>

					<p class="f4">Tatiyam pi kho Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Na kho me taɱ bhante ruccati,||<br />
					yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti||<br />
					yāya añña-titthiyānaɱ sāvake āvaṭṭetī" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya||<br />
					Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyya.|| ||</p>

					<p class="f4">Gaccha tvaɱ gahapati samaṇassa Gotamassa imasmiɱ kathā-vatthusmiɱ vādaɱ āropehi.|| ||</p>

					<p class="f4">Ahaɱ vā hi gahapati samaṇassa Gotamassa vādaɱ āropeyyaɱ Dīgha-Tapassiɱ vā Nigaṇṭho tvaɱ vā" ti.|| ||</p>

					<p class="f4">"Evaɱ bhante" ti kho Upāli gahapati Nigaṇṭhassa Nātaputtassa paṭissutvā uṭṭhāy'āsanā Nigaṇṭhaɱ Nātaputtaɱ abhivādetvā padakkhiṇaɱ katvā yena Pāvārikambavanaɱ,||<br />
					<a id="pg376"><span class="f2 g"><b>[376]</b></span></a> yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Upāli gahapati Bhagavantaɱ etad avoca:|| ||</p>

					<p class="f4">"Āgamā nu khvidha bhante Dīgha-Tapassiɱ Nigaṇṭho" ti?|| ||</p>

					<p class="f4">"Āgamā khvidha gahapati Dīgha-Tapassiɱ Nigaṇṭho" ti.|| ||</p>

					<p class="f4">"Ahu pana te bhante DīghaTapassinā Nigaṇṭhena saddhiɱ kocid-eva kathā-sallāpo" ti?|| ||</p>

					<p class="f4">"Ahu kho me gahapati DīghaTapassinā Nigaṇṭhena saddhiɱ kocid-eva kathā-sallāpo" ti.|| ||</p>

					<p class="f4">"Yathā kathaɱ pana te bhante ahu DīghaTapassinā Nigaṇṭhena saddhiɱ kocid-eva kathā-sallāpo" ti.|| ||</p>

					<p class="f4">Atha kho Bhagavā yāvatako ahosi DīghaTapassinā Nigaṇṭhena saddhiɱ kathā-sallāpo taɱ sabbaɱ Upālissa gahapatissa ārocesi.|| ||</p>

					<p class="f4">Evaɱ vutte Upāli gahapati Bhagavantaɱ etad avoca:|| ||</p>

					<p class="f4">"Sādhu sādhu bhante Tapassī,||<br />
					yathā taɱ sutavatā sāvakena samma-d-eva Satthu sāsanaɱ ājānantena,||<br />
					evam evaɱ DīghaTapassinā Nigaṇṭhena Bhagavato vyākataɱ,||<br />
					kiɱ hi sobhati chavo manodaṇḍo imassa evaɱ oḷārikassa kāya-daṇḍassa upanidhāya.|| ||</p>

					<p class="f4">Atha kho kāya-daṇḍova mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo,||<br />
					no tathā mano-daṇḍo" ti.|| ||</p>

					<p class="f4">"Sace kho tvaɱ gahapati sacce patiṭṭhāya manteyyāsi,||<br />
					siyā no ettha kathā-sallāpo" ti.|| ||</p>

					<p class="f4">"Sacce ahaɱ bhante patiṭṭhāya mantessāmi||<br />
					hotu no ettha kathā-sallāpo" ti.|| ||</p>

					<p class="f4">"Taɱ kim maññasi gahapati?</p>

					<p class="f4">Idh'assa Nigaṇṭho ābādhiko dukkhito bāḷha-gilāno sītodakapaṭikkhitto uṇahodakapaṭisevi||<br />
					so sītodakaɱ alabhamāno kālaɱ kareyya.|| ||</p>

					<p class="f4">Imassa pana gahapati Nigaṇṭho Nātaputto katthūpapattiɱ paññāpetī" ti?|| ||</p>

					<p class="f4">"Atthi bhante mano-sattā nāma devā,||<br />
					tattha so uppajjati.|| ||</p>

					<p class="f4">Taɱ kissa hetu?|| ||</p>

					<p class="f4">Asu hi bhante mano-paṭibaddho kālaɱ karotī" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaɱ||<br />
					pacchimena vā purimaɱ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaɱ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">Taɱ kim maññasi <a id="pg377"><span class="f2 g"><b>[377]</b></span></a> gahapati?|| ||</p>

					<p class="f4">Idh'assa Nigaṇṭho cātuyāma-saŋvara-saɱvuto||<br />
					sabba-vārivārito||<br />
					sabba-vāriyuto||<br />
					sabba-vāridhuto||<br />
					sabba-vāriphuṭo,||<br />
					so abhi-k-kamanto paṭi-k-kamanto bahū khuddake pāṇe saŋghātaɱ āpādeti.|| ||</p>

					<p class="f4">Imassa pana gahapati Nigaṇṭho Nātaputto kaɱ vipākaɱ paññāpetī" ti?|| ||</p>

					<p class="f4">"Asañcetanikaɱ bhante Nigaṇṭho Nātaputto no mahā-sāvajjaɱ paññāpetī" ti.|| ||</p>

					<p class="f4">"Sace pana gahapati,||<br />
					cetetī" ti?|| ||</p>

					<p class="f4">"Mahā sāvajjaɱ bhante hotī" ti.|| ||</p>

					<p class="f4">"Cetanaɱ pana gahapati Nigaṇṭho Nātaputto;||<br />
					kismiɱ paññāpetī" ti?|| ||</p>

					<p class="f4">"Mano-daṇḍasmiɱ bhante" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaɱ||<br />
					pacchimena vā purimaɱ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaɱ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">"Taɱ kiɱ maññasi gahapati?|| ||</p>

					<p class="f4">Ayaɱ Nālandā iddhā c'eva phītā ca,||<br />
					bahu-janā ākiṇṇa-manussā" ti?|| ||</p>

					<p class="f4">"Evaɱ bhante, ayaɱ Nālandā iddhā c'eva phītā ca,||<br />
					bahu-janā ākiṇṇa-manussā" ti.|| ||</p>

					<p class="f4">"Taɱ kim maññasi gahapati?|| ||</p>

					<p class="f4">Idha puriso āgaccheyya ukkhittā-siko.|| ||</p>

					<p class="f4">So evaɱ vadeyya:|| ||</p>

					<p class="f4">'Ahaɱ yāvatikā imissā Nālandāya pāṇā,||<br />
					te ekena khaṇena||<br />
					ekena muhuttena||<br />
					ekamaɱsakhalaɱ||<br />
					ekamaɱsapuñjaɱ karissāmī' ti.|| ||</p>

					<p class="f4">Taɱ kim maññasi gahapati?|| ||</p>

					<p class="f4">Pahoti nu kho so puriso yāvatikā imissā Nālandāya pāṇā te ekena khaṇena||<br />
					ekena muhuttena||<br />
					ekamaɱsakhalaɱ||<br />
					ekamaɱsapuñjaɱ kātun" ti?|| ||</p>

					<p class="f4">"Dasa pi bhante purisā||<br />
					vīsam pi purisā||<br />
					tiɱsam pi purisā||<br />
					cattārisam pi purisā||<br />
					paññāsam pi purisā||<br />
					nappahonti,||<br />
					yāvatikā imissā Nālandāya pāṇā,||<br />
					te ekena khaṇena||<br />
					ekena muhuttena||<br />
					ekamaɱsakhalaɱ||<br />
					ekamaɱsapuñjaɱ kātuɱ.|| ||</p>

					<p class="f4">Kiɱ hi sobhati eko chavo puriso" ti.|| ||</p>

					<p class="f4">"Taɱ kim maññasi gahapati?|| ||</p>

					<p class="f4">Idh'āgaccheyya samaṇo vā brāhmaṇo vā iddhimā ceto-vasi-p-patto.|| ||</p>

					<p class="f4">So evaɱ vadeyya:|| ||</p>

					<p class="f4">'Ahaɱ imaɱ Nālandaɱ ekena mano-padosena bhasmaɱ <a id="pg378"><span class="f2 g"><b>[378]</b></span></a> kātun' ti.|| ||</p>

					<p class="f4">Taɱ kim maññasi gahapati?|| ||</p>

					<p class="f4">Pahoti nu kho so samaṇo vā brāhmaṇo vā iddhimā ceto-vasi-p-patto imaɱ Nālandaɱ ekena manopadosena bhasmaɱ kātun" ti?|| ||</p>

					<p class="f4">"Dasa pi bhante Nālandā||<br />
					vīsatim pi Nālandā||<br />
					tiɱsam pi Nālandā||<br />
					cattārīsam pi Nālandā||<br />
					paññāsam pi Nālandā||<br />
					pahoti so samaṇo vā brāhmaṇovā iddhimā ceto-vasi-p-patto ekena manopadosena bhasmaɱ kātuɱ||<br />
					kiɱ hi sobhati ekā chavā Nālandā" ti?|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaɱ||<br />
					pacchimena vā purimaɱ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaɱ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">"Taɱ kim maññasi gahapati?|| ||</p>

					<p class="f4">Sutaɱ te daṇḍakāraññaɱ||<br />
					kāliŋgāraññaɱ||<br />
					mejjhāraññaɱ||<br />
					mātaŋgāraññaɱ||<br />
					araññaɱ araññabhūtan" ti?|| ||</p>

					<p class="f4">"Evaɱ bhante.|| ||</p>

					<p class="f4">Sutaɱ me daṇḍakāraññaɱ||<br />
					kāliŋgāraññaɱ||<br />
					mejjhāraññaɱ||<br />
					mātaŋgāraññaɱ||<br />
					araññaɱ araññabhūtan" ti.|| ||</p>

					<p class="f4">"Taɱ kim maññasi gahapati?|| ||</p>

					<p class="f4">Kinti te sutaɱ:||<br />
					kena taɱ daṇḍakāraññaɱ||<br />
					kāliŋgāraññaɱ||<br />
					mejjhāraññaɱ||<br />
					mātaŋgāraññaɱ||<br />
					araññaɱ araññabhūtan" ti?|| ||</p>

					<p class="f4">Sutaɱ me taɱ bhante isīnaɱ mano-padosena taɱ daṇḍakāraññaɱ||<br />
					kāliŋgāraññaɱ||<br />
					mejjhāraññaɱ||<br />
					mātaŋgāraññaɱ||<br />
					araññaɱ araññabhūtan" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaɱ||<br />
					pacchimena vā purimaɱ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaɱ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">Purimen'evāhaɱ bhante opammena Bhagavato atta-mano abhiraddho,||<br />
					api c'āhaɱ imāni Bhagavato vicitrāni pañha-paṭibhāṇāni sotukāmo evā'haɱ Bhagavantaɱ paccanīkātabbaɱ amaññissaɱ.|| ||</p>

					<p class="f4">Abhikkantaɱ bhante,||<br />
					abhikkantaɱ bhante!|| ||</p>

					<p class="f4">Seyyathā pi bhante nikkujjitaɱ vā ukkujjeyya.|| ||</p>

					<p class="f4">Paṭicchannaɱ vā vicareyya||<br />
					mūḷhassa vā Maggaɱ ācikkheyya||<br />
					andha-kāre vā tela-pajjotaɱ dhāreyya:||<br />
					'cakkhu-manto rūpāni dakkhintī' ti.|| ||</p>

					<p class="f4">Evam evaɱ Bhagavatā aneka-pariyāyena dhammo pakāsito.|| ||</p>

					<p class="f4">Es'āhaɱ bhante Bhagavantaɱ saraṇaɱ gacchāmi <a id="pg379"><span class="f2 g"><b>[379]</b></span></a> Dhammañ ca||<br />
					bhikkhū-Sanghañ ca.|| ||</p>

					<p class="f4">Upāsakaɱ maɱ Bhagavā dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4">"Anuviccakāraɱ kho gahapati karohi.|| ||</p>

					<p class="f4">Anuviccakāro tumhādisānaɱ ñātamanussānaɱ sādhu hotī" ti.|| ||</p>

					<p class="f4">"Iminā p'ahaɱ bhante Bhagavato bhīyosomattāya atta-mano abhiraddho,||<br />
					yaɱ maɱ Bhagavā evam āha:||<br />
					'anuviccakāraɱ kho gahapati karohi||<br />
					anuviccakāro tumhādisānaɱ ñātamanussānaɱ sādhu hotī' ti.|| ||</p>

					<p class="f4">Maɱ hi bhante añña-titthiyā sāvakaɱ labhitvā kevala-kappaɱ Nālandaɱ paṭākaɱ parihareyyuɱ:||<br />
					'Upāli amhākaɱ gahapati sāvakattupagato' ti.|| ||</p>

					<p class="f4">Atha ca pana maɱ Bhagavā evam āha:||<br />
					'Anuviccakāraɱ kho gahapati karohi,||<br />
					anuviccakāro tumhādisānaɱ ñātamanussānaɱ sādhu hotī' ti.|| ||</p>

					<p class="f4">Esāham bhante dutiyam pi Bhagavantaɱ saraṇaɱ gacchāmi||<br />
					Dhammañ ca||<br />
					bhikkhu-sanghañ ca.|| ||</p>

					<p class="f4">Upāsakaɱ maɱ Bhagavā dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4">"Dīgha-rattaɱ kho te gahapati Nigaṇṭhānaɱ opānabhūtaɱ kulaɱ,||<br />
					yena n'esaɱ upagatānaɱ piṇḍakaɱ dātabbaɱ maññeyyāsī" ti.|| ||</p>

					<p class="f4">"Iminā p'ahaɱ bhante Bhagavato bhīyosomattāya atta-mano abhiraddho,||<br />
					yaɱ maɱ Bhagavā evam āha:||<br />
					'Dīgha-rattaɱ kho te gahapati Nigaṇṭhānaɱ opānabhūtaɱ kulaɱ,||<br />
					yena n'esaɱ upagatānaɱ piṇḍakaɱ dātabbaɱ maññeyyāsī' ti.|| ||</p>

					<p class="f4">Sutaɱ me taɱ bhante:|| ||</p>

					<p class="f4">'Samaṇo Gotamo evam āha:||<br />
					"Mayham-eva dānaɱ dātabbaɱ,||<br />
					nāññesaɱ dānaɱ dātabbaɱ,||<br />
					mayham-eva sāvakānaɱ dānaɱ dātabbaɱ,||<br />
					nāññesaɱ sāvakānaɱ dānaɱ dātabbaɱ,||<br />
					mayham-eva dinnaɱ maha-p-phalaɱ,||<br />
					nāññesaɱ dinnaɱ maha-p-phalaɱ,||<br />
					mayham-eva sāvakānaɱ dinnaɱ maha-p-phalaɱ,||<br />
					nāññesaɱ sāvakānaɱ dinnaɱ maha-p-phalan" ti.|| ||</p>

					<p class="f4">Atha ca pana maɱ Bhagavā Nigaṇṭhesu pi dāne sam-ā-dapeti.|| ||</p>

					<p class="f4">Api ca bhante mayam-ettha kālaɱ jānissāma.|| ||</p>

					<p class="f4">Esāham bhante tatiyam pi Bhagavantaɱ saraṇaɱ gacchāmi||<br />
					Dhammañ ca||<br />
					bhikkhu-sanghañ ca.|| ||</p>

					<p class="f4">Upāsakaɱ maɱ Bhagavā dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4">Atha kho Bhagavā Upālissa gahapatissa ānupubbī-kathaɱ kathesi.|| ||</p>

					<p class="f4">Seyyath'īdaɱ:||<br />
					dāna-kathaɱ,||<br />
					sīla-kathaɱ,||<br />
					sagga-kathaɱ,||<br />
					kāmānaɱ ādīnavaɱ,||<br />
					okāraɱ saŋkilesaɱ,||<br />
					nekkhamme ānisaɱsaɱ pakāsesi.|| ||</p>

					<p class="f4">Yadā Bhagavā aññāsi Upāliɱ gahapatiɱ <a id="pg380"><span class="f2 g"><b>[380]</b></span></a> kalla-cittaɱ||<br />
					mudu-cittaɱ||<br />
					vinīvaraṇa-cittaɱ||<br />
					udagga-cittaɱ||<br />
					pasanna-cittaɱ,||<br />
					atha yā Buddhānaɱ sāmukkaɱ-sikā Dhamma-desanā,||<br />
					taɱ pakāsesi:||<br />
					dukkhaɱ||<br />
					samudayaɱ||<br />
					nirodhaɱ||<br />
					Maggaɱ.|| ||</p>

					<p class="f4">Seyyathā pi nāma suddhaɱ vatthaɱ apagatakāḷakaɱ samma-d-eva rajanaɱ patigaṇheyya.|| ||</p>

					<p class="f4">Evam evaɱ Upālissa gahapatissa tasmiɱ yeva āsane virajaɱ vīta-malaɱ dhamma-cakkhuɱ udapādi:||<br />
					'yaŋkiñci samudaya-dhammaɱ sabbantaɱ nirodha-dhamman' ti.|| ||</p>

					<p class="f4">Atha kho Upāli gahapati diṭṭha-dhammo patta-dhammo vidita-dhammo pariyogāḷha-dhammo tiṇṇa-vici-kiccho vigata-kathaŋkatho vesārajja-p-patto apara-p-paccayo satthu sāsane Bhagavantaɱ etad avoca:|| ||</p>

					<p class="f4">"Handa ca dāni mayaɱ bhante gacchāma||<br />
					bahu-kicchā mayaɱ bahu-karaṇīyā" ti.|| ||</p>

					<p class="f4">"Yassa dāni tvaɱ gahapati kālaɱ maññasī" ti.|| ||</p>

					<p class="f4">Atha kho Upāli gahapati Bhagavato bhāsitaɱ abhinan'ditvā anumo-ditvā uṭṭhāy'āsanā Bhagavantaɱ abhivādetvā padakkhiṇaɱ katvā yena sakaɱ nivesanaɱ ten'upasankami.|| ||</p>

					<p class="f4">Upasaŋkamitvā dovārikaɱ āmantesi:|| ||</p>

					<p class="f4">"Ajja-t-agge samma dovārika,||<br />
					āvarāmi dvāraɱ Nigaṇṭhānaɱ nigaṇṭhīnaɱ,||<br />
					anāvaṭaɱ dvāraɱ Bhagavato bhikkhunaɱ bhikkhunīnaɱ||<br />
					upāsakānaɱ upāsikānaɱ;||<br />
					sace koci Nigaṇṭho āga-c-chati||<br />
					tam enaɱ tvaɱ evaɱ vadeyyāsi:|| ||</p>

					<p class="f4">'Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaɱ upagato,||<br />
					āvaṭaɱ dvāraɱ Nigaṇṭhānaɱ, nigaṇṭhīnaɱ,||<br />
					anāvaṭaɱ dvāraɱ Bhagavato bhikkhunaɱ bhikkhunīnaɱ||<br />
					upāsakānaɱ upāsikānaɱ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī'" ti.|| ||</p>

					<p class="f4">"Evaɱ bhante" ti kho dovāriko Upālissa gahapatissa paccassosi.|| ||</p>

					<p class="f4">Assosi kho Dīgha-Tapassiɱ Nigaṇṭho:||<br />
					'Upāli kira gahapati samaṇassa Gotamassa sāvakattaɱ upagato' ti.|| ||</p>

					<p class="f4">Atha kho Dīgha-Tapassiɱ Nigaṇṭho yena Nigaṇṭho Nātaputto ten'upasankami.|| ||</p>

					<p class="f4">Upasaŋkamitvā Nigaṇṭhaɱ Nātaputtaɱ etad avoca:|| ||</p>

					<p class="f4">"Sutaɱ me taɱ bhante Upāli kira gahapati samaṇassa Gotamassa sāvakattaɱ upagato" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā" ti.|| ||</p>

					<p class="f4"><a id="pg381"><span class="f2 g"><b>[381]</b></span></a> Dutiyam pi kho Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Sutaɱ me taɱ bhante Upāli kira gahapati samaṇassa Gotamassa sāvakattaɱ upagato" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā" ti.|| ||</p>

					<p class="f4">Tatiyam pi kho Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Sutaɱ me taɱ bhante Upāli kira gahapati samaṇassa Gotamassa sāvakattaɱ upagato" ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā" ti.|| ||</p>

					<p class="f4">"Handāhaɱ bhante gacchāmi yāva jānāmi yadi vā Upāli gahapati samaṇassa Gotamassa sāvakattaɱ upagato yadi vā no" ti.|| ||</p>

					<p class="f4">"Gaccha tvaɱ Tapassi jānāhi yadi vā Upāli gahapati samaṇassa Gotamassa sāvakattaɱ upagato yadi vā no" ti.|| ||</p>

					<p class="f4">Atha kho Dīgha-Tapassiɱ Nigaṇṭho yena Upālissa gahapatissa nivesanaɱ ten'upasankami.|| ||</p>

					<p class="f4">Addasā kho dovāriko Dīgha-Tapassiɱ Nigaṇṭhaɱ dūrato va āga-c-chantaɱ.|| ||</p>

					<p class="f4">Disvāna Dīgha-Tapassiɱ Nigaṇṭhaɱ etad avoca:|| ||</p>

					<p class="f4">"Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaɱ upagato,||<br />
					āvaṭaɱ dvāraɱ Nigaṇṭhānaɱ, nigaṇṭhīnaɱ,||<br />
					anāvaṭaɱ dvāraɱ Bhagavato bhikkhunaɱ bhikkhunīnaɱ||<br />
					upāsakānaɱ upāsikānaɱ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī" ti.|| ||</p>

					<p class="f4">"Na me āvuso piṇḍakena attho" ti vatvā tato paṭinivattitvā yena Nigaṇṭho Nātaputto ten'upasankami.|| ||</p>

					<p class="f4">Upasaŋkamitvā Nigaṇṭhaɱ Nātaputtaɱ etad avoca:</p>

					<p class="f4">"Saccaɱ yeva kho bhante yaɱ Upāli gahapati samaṇassa Gotamassa sāvakattaɱ upagato.|| ||</p>

					<p class="f4">Etaɱ kho te ahaɱ bhante nālatthaɱ:|| ||</p>

					<p class="f4">'Na kho me taɱ bhante ruccati yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti,||<br />
					yāya añña-titthiyānaɱ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā" ti.|| ||</p>

					<p class="f4">Dutiyam pi kho Dīgha-Tapassiɱ Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Saccaɱ yeva kho bhante yaɱ Upāli gahapati samaṇassa Gotamassa sāvakattaɱ <a id="pg382"><span class="f2 g"><b>[382]</b></span></a> upagato.|| ||</p>

					<p class="f4">Etaɱ kho te ahaɱ bhante nālatthaɱ:|| ||</p>

					<p class="f4">'Na kho me taɱ bhante ruccati yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti,||<br />
					yāya añña-titthiyānaɱ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā" ti.|| ||</p>

					<p class="f4">Tatiyam pi kho dīgha Tapassī Nigaṇṭho Nigaṇṭhaɱ Nātaputtaɱ etad avoca:|| ||</p>

					<p class="f4">"Saccaɱ yeva kho bhante yaɱ Upāli gahapati samaṇassa Gotamassa sāvakattaɱ upagato.|| ||</p>

					<p class="f4">Etaɱ kho te ahaɱ bhante nālatthaɱ:|| ||</p>

					<p class="f4">'Na kho me taɱ bhante ruccati yaɱ Upāli gahapati samaṇassa Gotamassa vādaɱ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniɱ māyaɱ jānāti,||<br />
					yāya añña-titthiyānaɱ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaɱ kho etaɱ Tapassi anavakāso yaɱ Upāli gahapati samaṇassa Gotamassa sāvakattaɱ upagaccheyya.|| ||</p>

					<p class="f4">Ṭhānañ ca kho etaɱ vijjati yaɱ Samaṇo Gotamo Upālissa gahapatissa sāvakattaɱ upagaccheyyā.|| ||</p>

					<p class="f4">Handa c'āhaɱ Tapassi gacchāmi yāya sāmaɱ yeva jānāmi,||<br />
					yadi vā Upāli gahapati samaṇassa Gotamassa sāvakattaɱ upagato yadi vā noti.|| ||</p>

					<p class="f4">Atha kho Nigaṇṭho Nātaputto mahatiyā Nigaṇṭhaparisāya saddhiɱ yena Upālissa gahapatissa nivesanaɱ ten'upasankami.|| ||</p>

					<p class="f4">Addasā kho dovāriko Nigaṇṭhaɱ Nātaputtaɱ dūrato va āga-c-chantaɱ,||<br />
					disvāna Nigaṇṭhaɱ Nātaputtaɱ etad avoca:|| ||</p>

					<p class="f4">"Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaɱ upagato,||<br />
					āvaṭaɱ dvāraɱ Nigaṇṭhānaɱ, nigaṇṭhīnaɱ,||<br />
					anāvaṭaɱ dvāraɱ Bhagavato bhikkhunaɱ bhikkhunīnaɱ||<br />
					upāsakānaɱ upāsikānaɱ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī" ti.|| ||</p>

					<p class="f4">Tena hi samma dovārika,||<br />
					yena Upāli gahapati ten'upasankama.|| ||</p>

					<p class="f4">Upasaŋkamitvā Upāliɱ gahapatiɱ evaɱ vadehi:|| ||</p>

					<p class="f4">'Nigaṇṭho bhante Nātaputto mahatiyā Nigaṇṭhaparisāya saddhiɱ bahi-dvāra-koṭṭhake ṭhito.|| ||</p>

					<p class="f4">So te dassana-kāmo'" ti.|| ||</p>

					<p class="f4">"Evaɱ bhante" ti kho dovāriko Nigaṇṭhassa Nātaputtassa paṭissutvā yena Upāli gahapati ten'upasankami.|| ||</p>

					<p class="f4">Upasaŋkamitvā Upāliɱ Gahapatiɱ etad avoca:|| ||</p>

					<p class="f4">"Nigaṇṭho bhante Nātaputto mahatiyā Nigaṇṭhaparisāya saddhiɱ bahi-dvāra-koṭṭhake ṭhito,||<br />
					so te dassana-kāmo" ti.|| ||</p>

					<p class="f4">"Tena hi samma dovārika,||<br />
					majjhamāya dvārasālāya āsanāni paññāpehī" ti.|| ||</p>

					<p class="f4">"Evaɱ bhante" ti kho dovāriko Upālissa gahapatissa paṭissutvā majjhamāya dvārasālāya āsanāni paññā-petvā yena Upāli gahapati ten'upasankami.|| ||</p>

					<p class="f4">Upasaŋkamitvā Upāliɱ gahapatiɱ etad avoca:|| ||</p>

					<p class="f4">"Paññattāni kho te bhante majjhamāya dvārasālāya āsanāni||<br />
					yassa dāni kālaɱ maññasī" ti.|| ||</p>

					<p class="f4">Atha kho Upāli gahapati yena <a id="pg383"><span class="f2 g"><b>[383]</b></span></a> majjhamā dvārasālā ten'upasankami.|| ||</p>

					<p class="f4">Upasaŋkamitvā yaɱ tattha āsanaɱ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca||<br />
					tattha nisīditvā dovārikaɱ āmantesi:|| ||</p>

					<p class="f4">"Tena hi samma-dovārika yena Nigaṇṭho Nātaputto ten'upasankama.|| ||</p>

					<p class="f4">Upasaŋkamitvā Nigaṇṭhaɱ Nātaputtaɱ evaɱ vadehi:|| ||</p>

					<p class="f4">"Upāli bhante gahapati evam āha:|| ||</p>

					<p class="f4">'Pavisa kira bhante sace ākaŋkhasī' ti.|| ||</p>

					<p class="f4">"Evaɱ bhante" ti kho dovāriko Upālissa gahapatissa paṭissutvā yena Nigaṇṭho Nātaputto ten'upasankami.|| ||</p>

					<p class="f4">Upasaŋkamitvā Nigaṇṭhaɱ Nātaputtaɱ etad avoca:|| ||</p>

					<p class="f4">"Upāli bhante gahapati evam āha:||<br />
					'Pavisa kira bhante sace ākaŋkhasī'" ti.|| ||</p>

					<p class="f4">Atha kho Nigaṇṭho Nātaputto mahatiyā Nigaṇṭhaparisāya saddhiɱ yena majjhamā dvārasālā ten'upasankami.|| ||</p>

					<p class="f4">Atha kho Upāli gahapati yaɱ sudaɱ pubbe va yato passati Nigaṇṭhaɱ Nātaputtaɱ dūrato va āga-c-chantaɱ||<br />
					disvāna tato paccugantvā yaɱ tattha āsanaɱ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca,||<br />
					taɱ uttarāsaŋgena pamajjitvā pariggahetvā nisīdāpeti.|| ||</p>

					<p class="f4">So dāni yaɱ tattha āsanaɱ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca||<br />
					tattha sāmaɱ nisīditvā Nigaṇṭhaɱ Nātaputtaɱ etad avoca:|| ||</p>

					<p class="f4">"Saŋvijjante kho bhante āsanāni,||<br />
					sace ākaŋkhasi nisīdā" ti.|| ||</p>

					<p class="f4">Evaɱ vutte Nigaṇṭho Nātaputto Upāliɱ gahapatiɱ etad avoca:|| ||</p>

					<p class="f4">"Ummatto si tvaɱ gahapati,||<br />
					datto si tvaɱ gahapati.|| ||</p>

					<p class="f4">Gacchām'ahaɱ bhante samaṇassa Gotamassa vādaɱ āropessāmīti gantvā mahatā si vādasaŋghāṭena paṭimukko āgato.|| ||</p>

					<p class="f4">Seyyathā pi gahapati puriso aṇḍahārako gantvā ubbhatehi aṇaḍehi āgaccheyya.|| ||</p>

					<p class="f4">Seyyathā vā pana gahapati puriso akkhikahārako gantvā ubbhatehi akkhīhi āgaccheyya.|| ||</p>

					<p class="f4">Evam eva kho tvaɱ gahapati||<br />
					gacchām'ahaɱ bhante samaṇassa Gotamassa vādaɱ āropessāmīti gantvā mahatā si vādasaŋghāṭena paṭimukko āgato.|| ||</p>

					<p class="f4">Āvaṭṭo si kho tvaɱ gahapati samaṇena Gotamena āvaṭṭaniyā māyāyā" ti.|| ||</p>

					<p class="f4">"Bhaddikā bhante āvaṭṭanī māyā,||<br />
					kalyāṇī bhante āvaṭṭanī māyā.|| ||</p>

					<p class="f4">Piyā me bhante ñātisā-lohitā imāya āvaṭṭaniyā āvaṭṭeyyuɱ,||<br />
					piyānam pi me assa ñātisā-lohitānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante khattiyā imāya āvaṭṭaniyā āvaṭṭeyyuɱ.|| ||</p>

					<p class="f4">Sabbe sānam p'issa khattiyānaɱ dīgha-rattaɱ <a id="pg384"><span class="f2 g"><b>[384]</b></span></a> hitāya sukhāya.|| ||</p>

					<p class="f4">Sabbe ce pi bhante brāhmaṇā imāya āvaṭṭaniyā āvaṭṭeyyuɱ.|| ||</p>

					<p class="f4">Sabbe sānam p'issa brāhmaṇānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante vessā imāya āvaṭṭaniyā āvaṭṭeyyuɱ.|| ||</p>

					<p class="f4">Sabbe sānam p'issa vessānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante suddā imāya āvaṭṭaniyā āvaṭṭeyyuɱ.|| ||</p>

					<p class="f4">Sabbe sānam p'issa suddānaɱ dīgha-rattaɱ hitāya sukhāya.|| ||</p>

					<p class="f4">Sadevako ce pi Bhante loko sa-Mārako sabrahmako sa-s-samaṇa-brāhmaṇī pajā sadeva-manussā imāya āvaṭṭaniyā āvaṭṭeyya.|| ||</p>

					<p class="f4">Sadeva-kassa p'issa lokassa samāra-kassa sabrahma-kassa sa-s-samaṇa-brāhmaṇiyā pajāya sadeva-manussāya dīgha-rattaɱ hitāya sukhāya.|| ||</p>

					<p class="f4">Tena hi bhante upamante karissāmi.|| ||</p>

					<p class="f4">Upamāya p'idh'ekacce viññū purisā bhāsitassa atthaɱ ājānanti.|| ||</p>

					<p class="f4">Bhūta-pubbaɱ bhante aññatarassa brāhmaṇassa jiṇṇassa vuddhassa mahallakassa daharā māṇavikā pajāpatī ahosi gabbhinī upavijañññā.|| ||</p>

					<p class="f4">Atha kho bhante sā māṇavikā taɱ brāhmaṇaɱ etad avoca:|| ||</p>

					<p class="f4">'Gaccha tvaɱ brāhmaṇa,||<br />
					āpaṇā makkaṭacchāpakaɱ kiṇitvā ānehi yo me kumārakassa kīḷāpanako bhavissatī' ti.|| ||</p>

					<p class="f4">Evaɱ vutte bhante so brāhmaṇo taɱ māṇavikaɱ etad avoca:|| ||</p>

					<p class="f4">'Āgamehi tāva bhoti yāva vijāyasi.|| ||</p>

					<p class="f4">Sace tvaɱ bhoti kumārakaɱ vijāyissasi,||<br />
					tassa te ahaɱ āpaṇā makkaṭacchāpakaɱ kiṇitvā ānessāmi.|| ||</p>

					<p class="f4">Yo te kumārakassa kīḷāpanako bhavissati.|| ||</p>

					<p class="f4">Sace pana tvaɱ bhoti kumārikaɱ vijāyissasi,||<br />
					tassā te ahaɱ āpaṇā makkaṭacchāpikaɱ kiṇitvā ānessāmi.|| ||</p>

					<p class="f4">Yā te kumārikāya kīḷāpanikā bhavissatī' ti.|| ||</p>

					<p class="f4">Dutiyam pi kho bhante sā māṇavikā taɱ brāhmaṇaɱ etad avoca:|| ||</p>

					<p class="f4">'Gaccha tvaɱ brāhmaṇa,||<br />
					āpaṇā makkaṭacchāpakaɱ kiṇitvā ānehi yo me kumārakassa kī'āpanako bhavissatī' ti.|| ||</p>

					<p class="f4">Evaɱ vutte bhante so brāhmaṇo taɱ māṇavikaɱ etad avoca:</p>

					<p class="f4">'Āgamehi tāva hoti yāva vijāyasi.|| ||</p>

					<p class="f4">Sace tvaɱ hoti kumārakaɱ vijāyissasi,||<br />
					tassa te ahaɱ āpaṇā makkaṭacchāpakaɱ kiṇitvā ānessāmi.|| ||</p>

					<p class="f4">Yo te kumārakassa kīḷāpanako bhavissati.|| ||</p>

					<p class="f4">Sace pana tvaɱ bhoti kumārikaɱ vijāyissasi,||<br />
					tassā te ahaɱ āpaṇā makkaṭacchāpikaɱ kiṇitvā ānessāmi.|| ||</p>

					<p class="f4">Yā te kumārikāya kīḷāpanikā bhavissatī' ti.|| ||</p>

					<p class="f4">Tatiyam pi kho bhante sā māṇavikā taɱ brāhmaṇaɱ etad avoca:|| ||</p>

					<p class="f4">'Gaccha tvaɱ brāhmaṇa āpaṇā makkaṭacchāpakaɱ kiṇitvā ānehi yo me kumārakassa kī'āpanako bhavissatī' ti.|| ||</p>

					<p class="f4">Atha kho bhante se brāhmaṇo tassā māṇavikāya sāratto paṭibaddha-citto āpaṇā makkaṭacchāpakaɱ kiṇitvā ānetvā taɱ māṇavikaɱ etad avoca:</p>

					<p class="f4">'Ayaɱ te bhoti āpaṇā makkaṭacchāpako <a id="pg385"><span class="f2 g"><b>[385]</b></span></a> kiṇitvā ānīto yo te kumārakassa kīḷāpanako bhavissatī' ti.|| ||</p>

					<p class="f4">Evaɱ vutte bhante sā māṇavikā taɱ brāhmaṇaɱ etad avoca:|| ||</p>

					<p class="f4">'Gaccha tvaɱ brāhmaṇa,imaɱ makkaṭacchāpakaɱ ādāya yena Rattapāṇī rajakaputto ten'upasankami.|| ||</p>

					<p class="f4">Upasaŋkamitvā Rattapāṇiɱ rajakaputtaɱ evaɱ vadehi:</p>

					<p class="f4">'Icchām'ahaɱ samma Rattapāṇī,||<br />
					imaɱ makkaṭacchāpakaɱ pītāvalepanaɱ nāma raŋgajātaɱ rañjitaɱ ākoṭitapaccākoṭitaɱ ubhatobhāgavimaṭṭhan' ti.|| ||</p>

					<p class="f4">Atha kho bhante so brāhmaṇo tassā māṇavikāya sāratto paṭibaddha-citto taɱ makkaṭacchāpakaɱ ādāya yena Rattapāṇī rajakaputto ten'upasankami.|| ||</p>

					<p class="f4">Upasaŋkamitvā Rattapāṇiɱ rajakaputtaɱ etad avoca:|| ||</p>

					<p class="f4">'Icchām'ahaɱ samma Rattapāṇī,||<br />
					imaɱ makkaṭacchāpakaɱ pītāvalepanaɱ nāma raŋgajātaɱ3 rañjitaɱ ākoṭitapaccākoṭitaɱ ubhatobhāgavimaṭṭhan' ti.|| ||</p>

					<p class="f4">Evaɱ vutte bhante Rattapāṇī rajakaputto taɱ brāhmaṇaɱ etad avoca:|| ||</p>

					<p class="f4">'Ayaɱ kho te bhante makkaṭacchāpako raŋgakkhamo hi kho,||<br />
					no ākoṭanakkhamo no vimajjanakkhamo' ti.|| ||</p>

					<p class="f4">Evam eva kho bhante bālānaɱ Nigaṇṭhānaɱ vādo raŋgakkhamo hi kho bālānaɱ no paṇḍitānaɱ,||<br />
					no anuyogakkhamo,||<br />
					no vimajjanakkhamo.|| ||</p>

					<p class="f4">Atha kho bhante so brāhmaṇo aparena samayena navaɱ dussayugaɱ ādāya yena Rattapāṇī rajakaputto ten'upasankami.|| ||</p>

					<p class="f4">Upasaŋkamitvā Rattapāṇiɱ rajakaputtaɱ etad avoca:|| ||</p>

					<p class="f4">'Icchām'ahaɱ samma-Rattapāṇi,||<br />
					imaɱ navaɱ dussayugaɱ pitāvalepanaɱ nāma raŋgajātaɱ rañjitaɱ3 ākoṭitapaccākoṭitaɱ ubhatobhāgavimaṭṭhan' ti.|| ||</p>

					<p class="f4">Evaɱ vutte bhante Rattapāṇī rajakaputto taɱ brāhmaṇaɱ etad avoca:|| ||</p>

					<p class="f4">'Idaɱ kho te bhante navaɱ dussayugaɱ raŋgakkhamañc'eva ākoṭanakmañca vimajjanakkhamañcā' ti.|| ||</p>

					<p class="f4">Evam eva kho bhante tassa Bhagavato vādo arahato Sammā-Sam-Buddhassa raŋgakkhamo c'eva paṇḍitānaɱ no bālānaɱ,||<br />
					anuyogakkhamo ca vimajjanakkhamo cā" ti.|| ||</p>

					<p class="f4">"Sarājikā kho taɱ gahapati parisā evaɱ jānāti:||<br />
					'Upāli gahapati Nigaṇṭhassa Nātaputtassa sāvako' ti.|| ||</p>

					<p class="f4">Kassa taɱ gahapati sāvakaɱ dhāremā" ti?|| ||</p>

					<p class="f4">Evaɱ vutte Upāli gahapati uṭṭhāy'āsanā ekaɱsaɱ uttarā-saŋgaɱ karitvā yena Bhagavā <a id="pg386"><span class="f2 g"><b>[386]</b></span></a> ten'añjalim-panāmetvā Nigaṇṭhaɱ Nātaputtaɱ etad avoca:|| ||</p>

					<p class="f4">"Tena hi bhante suṇāhi yassā'haɱ sāvako:|| ||</p>

					<p>&nbsp;</p>

					<p class="f4 ctr">Dhīrassa vigatamohassa pabhinnakhīlassa vijitavijayassa,||<br />
					Anīghassa susamacittassa vuddhasīlassa sādhupaññassa,||<br />
					Vessantarassa vimalassa Bhagavato tassa sāvako'ham asmi.|| ||</p>

					<p class="f4 ctr">Akathaŋkathissa Tusitassa vantalokāmisassa muditassa,||<br />
					Katasamaṇassa manujassa antimasarīrassa narassa,||<br />
					Anopamassa virajassa Bhagavato tassa sāvako'ham asmi.|| ||</p>

					<p class="f4 ctr">Asaɱsayassa kulassa venayikassa sārathivarassa,||<br />
					Anuttarassa ruciradhammassa nikkaŋkhassa pabhāsakarassa,||<br />
					Mānacchidassa vīrassa Bhagavato tassa sāvako'ham asmi.|| ||</p>

					<p class="f4 ctr">Nisabhassa appameyyassa gambhīrassa monapattassa,||<br />
					Khemaŋkarassa vedassa dhamm'aṭṭhassa saɱvutattassa,||<br />
					Saŋgātigassa muttassa Bhagavato tassa sāvako'ham asmi.|| ||</p>

					<p class="f4 ctr">Nāgassa pantasenassa khīṇasaŋyojanassa muttassa,||<br />
					Paṭimantakassa dhonassa pannaddhajassa vīta-rāgassa,||<br />
					Dantassa nippapañcassa Bhagavato tassa sāvako'ham asmi.|| ||</p>

					<p class="f4 ctr">Isisattamassa akuhassa tevijjassa brahmapattassa,||<br />
					Nahātakassa padakassa passaddhassa viditavedassa,||<br />
					Purindadassa Sakkassa Bhagavato tassa sāvako'ham asmi.|| ||</p>

					<p class="f4 ctr">Ariyassa bhāvitattassa pattipattassa veyyā-karaṇassa,||<br />
					Satīmato vipassissa anabhinatassa no apanatassa,||<br />
					Anejassa vasi-p-pattassa Bhagavato tassa sāvako'ham asmi.|| ||</p>

					<p class="f4 ctr">SamMaggatassa jhāyissa ananugatantarassa suddhassa,||<br />
					Asitassa appahīnassa pavivittassa aggapattassa,||<br />
					Tiṇṇassa tārayantassa Bhagavato tassa sāvako'ham asmi.|| ||</p>

					<p class="f4 ctr">Santassa bhūripaññassa mahā-paññassa vītalobhassa,||<br />
					Tathāgatassa Sugatassa appaṭipuggalassa asamassa,||<br />
					Visāradassa nipuṇassa Bhagavato tassa sāvako'ham asmi.|| ||</p>

					<p class="f4 ctr">Taṇhacchidassa Buddhassa vītadhūmassa anupalittassa,||<br />
					Āhuṇeyyassa yakkhassa uttamapuggalassa atulassa,||<br />
					Mahato yasaggapattassa Bhagavato tassa sāvako'hamasmī" ti.|| ||</p>

					<p>&nbsp;</p>

					<p class="f4">"Kadā saññūḷhā pana te gahapati ime samaṇassa Gotamassa vaṇṇā" ti?|| ||</p>

					<p class="f4">Seyyathā pi bhante nānāpupphānaɱ mahā- <a id="pg387"><span class="f2 g"><b>[387]</b></span></a> puppharāsī,||<br />
					tam enaɱ dakkho mālākāro vā mālākārantevāsī vā vicittaɱ mālaɱ gantheyya,||<br />
					evam eva kho bhante so Bhagavā anekavaṇṇo aneka-satavaṇṇo.|| ||</p>

					<p class="f4">Ko hi bhante vaṇṇārahassa vaṇṇaɱ na karissatī" ti|| ||</p>

					<p class="f4">Atha kho Nigaṇṭhassa Bhagavato sakkāraɱ asahamānassa tatth'eva uṇhaɱ lohitaɱ mukhato uggañjīti.|| ||</p>

					<p class="f4 ctr">Upālisuttaɱ chaṭṭhaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>