<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 56. A debate with the Buddha concerning the Jain proposition that of deeds of mind, word, and body, the deed of body carried the strongest kammic consequences where the Buddha holds that it is the deed of mind that carries the strongest kammic consequences." />
<title>MN 56: Upāli Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p56">Sutta 56</a></h4>

					<h1>Upāli Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.056.chlm.sbb.htm#p1">chlm</a>][<a href="../../../dhamma-vinaya/pts/mn/mn.056.horn.pts.htm#p1">pts</a>][<a href="../../../dhamma-vinaya/mnl/mn/mn.056.upal.mnl.htm#p1">upal</a>][<a href="../../../dhamma-vinaya/ati/mn/mn.056.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Nāḷandāyaṃ viharati Pāvārikambavane.|| ||</p>

					<p class="f4">Tena kho pana samayena Nigaṇṭho Nātaputto Nāḷandāyaṃ paṭivasati mahatiyā Nigaṇṭha-parisāya saddhiṃ.|| ||</p>

					<p class="f4">Atha kho Dīgha-Tapassiṃ Nigaṇṭho Nāḷandāyaṃ piṇḍāya caritvā pacchā-bhattaṃ piṇḍa-pāta-paṭikkanto yena Pāvārikambavanaṃ yena Bhagavā ten'upasaṇkami,||<br />
					<a id="pg372"><span class="f2 g"><b>[372]</b></span></a> upasaṇkamitvā Bhagavatā saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhitaṃ kho Dīgha-Tapassiṃ Nigaṇṭhaṃ Bhagavā etad avoca:|| ||</p>

					<p class="f4">"Saṇvijjanta saṃvijjaneta kho Tapassi āsanāni,||<br />
					sace ākaṇkhasi nisīdā" ti.|| ||</p>

					<p class="f4">Evaṃ vutte Dīgha-Tapassiṃ Nigaṇṭho aññataraṃ nīcaṃ āsanaṃ gahetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Dīgha-Tapassiṃ Nigaṇṭhaṃ Bhagavā etad avoca:</p>

					<p class="f4">"Kati pana Tapassi Nigaṇṭho Nātaputto kammāni paññāpeti pāpassa kammassa kiriyāya pāpassa kammassa pavattiyā" ti?|| ||</p>

					<p class="f4">"Na kho āvuso Gotama āciṇṇaṃ Nigaṇṭhassa Nātaputtassa 'kammaṃ kamman' ti paññāpetu.|| ||</p>

					<p class="f4">'Daṇḍaṃ daṇḍan' ti kho āvuso Gotama āciṇṇaṃ Nigaṇṭhassa Nātaputtassa paññāpetun" ti.|| ||</p>

					<p class="f4">"Kati pana Tapassi Nigaṇṭho Nātaputto daṇḍāni paññāpeti pāpassa kammassa kiriyāya pāpassa kammassa pavattiyā" ti?|| ||</p>

					<p class="f4">"Tīṇi kho āvuso Gotama Nigaṇṭho Nātaputto daṇḍāni paññāpeti pāpassa kammassa kiriyāya pāpassa kammassa pavattiyā.|| ||</p>

					<p class="f4">Deyyathīdaṃ:||<br />
					kāya-daṇḍaṃ||<br />
					vacī-daṇḍaṃ||<br />
					mano-daṇḍan" ti.|| ||</p>

					<p class="f4">"Kiṃ pana Tapassi aññad-eva kāya-daṇḍaṃ aññaṃ vacī-daṇḍaṃ aññaṃ mano-daṇḍan" ti?|| ||</p>

					<p class="f4">"Aññad-eva āvuso Gotama kāya-daṇḍaṃ||<br />
					aññaṃ vacī-daṇḍaṃ||<br />
					aññaṃ mano-daṇḍan" ti.|| ||</p>

					<p class="f4">"Imesaṃ pana Tapassi tiṇṇaṃ daṇḍānaṃ evaṃ paṭivibhattāṇaṃ||<br />
					evaṃ paṭivisiṭṭhānaṃ||<br />
					katamaṃ daṇḍaṃ Nigaṇṭho Nātaputto mahā-sāvajjataraṃ paññāpeti pāpassa kammassa kiriyāya||<br />
					pāpassa kammassa pavattiyā,||<br />
					yadi vā kāya-daṇḍaṃ||<br />
					yadi vā vacī-daṇḍaṃ||<br />
					yadi vā mano-daṇḍan" ti?|| ||</p>

					<p class="f4">"Imesaṃ kho āvuso Gotama tiṇṇaṃ daṇḍānaṃ evaṃ paṭivibhattāṇaṃ||<br />
					evaṃ paṭivisiṭṭhānaṃ||<br />
					kāya-daṇḍaṃ Nigaṇṭho Nātaputto mahā-sāvajjataraṃ paññāpeti pāpassa kammassa kiriyāya||<br />
					pāpassa kammassa pavattiyā.|| ||</p>

					<p class="f4">No tathā vacī-daṇḍaṃ||<br />
					no tathā mano-daṇḍan" ti.|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmi."|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmi."|| ||</p>

					<p class="f4">"'Kāya-daṇḍan' ti Tapassi vadesi?"|| ||</p>

					<p class="f4">"'Kāya-daṇḍan' ti āvuso Gotama vadāmī" ti.|| ||</p>

					<p class="f4">Iti ha Bhagavā Dīgha-Tapassiṃ Nigaṇṭhaṃ imasmiṃ kathā-vatthusmiṃ yāva-tatiyakaṃ pati-ṭ-ṭhāpesi.</p>

					<p class="f4"><a id="pg373"><span class="f2 g"><b>[373]</b></span></a> Evaṃ vutte Dīgha-Tapassiṃ Nigaṇṭho Bhagavantaṃ etad avoca:</p>

					<p class="f4">"Tvaṃ pan'āvuso Gotama kati daṇḍāni paññāpesi pāpassa kammassa kiriyāya||<br />
					pāpassa kammassa pavattiyā" ti?|| ||</p>

					<p class="f4">"Na kho Tapassī āciṇṇaṃ Tathāgatassa 'daṇḍaṃ daṇḍan' ti paññāpetuṃ,||<br />
					'kammaṃ kamman' ti kho Tapassi āciṇṇaṃ Tathāgatassa paññāpetun" ti.|| ||</p>

					<p class="f4">"Tvaṃ pan'āvuso Gotama kati kammāni paññāpesi pāpassa kammassa kiriyāya||<br />
					pāpassa kammassa pavattiyā" ti?|| ||</p>

					<p class="f4">"Tīṇi kho ahaṃ Tapassi kammāni paññā-pemi pāpassa kammassa kiriyāya||<br />
					pāpassa kammassa pavattiyā.|| ||</p>

					<p class="f4">Seyyath'īdaṃ:||<br />
					kāya-kammaṃ||<br />
					vacī-kammaṃ||<br />
					mano-kamman" ti.|| ||</p>

					<p class="f4">"Kiṃ pan'āvuso Gotama aññadeva kāya-kammaṃ||<br />
					aññaṃ vacī-kammaṃ||<br />
					aññaṃ mano-kamman" ti?|| ||</p>

					<p class="f4">"Aññad-eva Tapassi kāya-kammaṃ||<br />
					aññaṃ vacī-kammaṃ||<br />
					aññaṃ mano-kammanti.|| ||</p>

					<p class="f4">Imesaṃ pan'āvuso Gotama tiṇṇaṃ kammānaṃ evaṃ paṭivibhattāṇaṃ||<br />
					evaṃ paṭivisiṭṭhānaṃ||<br />
					katamaṃ kammaṃ mahā-sāvajjataraṃ paññāpesi pāpassa kammassa kiriyāya||<br />
					pāpassa kammassa pavattiyā,||<br />
					yadi vā kāya-kammaṃ||<br />
					yadi vā vacī-kammaṃ||<br />
					yadi vā mano-kamman" ti?|| ||</p>

					<p class="f4">"Imesaṃ kho ahaṃ Tapassi tiṇṇaṃ kammānaṃ evaṃ paṭivibhattāṇaṃ||<br />
					evaṃ paṭivisiṭṭhānaṃ||<br />
					mano-kammaṃ mahā-sāvajjataraṃ paññā-pemi pāpassa kammassa kiriyāya||<br />
					pāpassa kammassa pavattiyā||<br />
					no tathā kāya-kammaṃ||<br />
					no tathā vacī-kamman" ti.|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmi."|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmi."|| ||</p>

					<p class="f4">"'Mano-kamman' ti āvuso Gotama vadesi?"|| ||</p>

					<p class="f4">"'Mano-kamman' ti Tapassi vadāmī" ti.|| ||</p>

					<p class="f4">Iti ha Dīgha-Tapassiṃ Nigaṇṭho Bhagavantaṃ imasmiṃ kathā-vatthusmiṃ yāvatatiyakaṃ patiṭṭhāpetvā uṭṭhāy'āsanā yena Nigaṇṭho Nātaputto ten'upasaṇkami.|| ||</p>

					<p class="f4">Tena kho pana samayena Nigaṇṭho Nātaputto mahatiyā mahatiyā gihīparisāya saddhiṃ nisinno hoti Bālakiniyā Upāli-pamukhāya.|| ||</p>

					<p class="f4">Addasā kho Nigaṇṭho Nātaputto Dīgha-Tapassiṃ Nigaṇṭhaṃ dūrato va āga-c-chantaṃ,||<br />
					disvāna Dīgha-Tapassiṃ Nigaṇṭhaṃ etad avoca:|| ||</p>

					<p class="f4">"Handa kuto nu tvaṃ Tapassi āgacchasi divā divassā" ti?|| ||</p>

					<p class="f4">"Ito hi kho ahambhante āgacchāmi samaṇassa Gotamassa santikā" ti.|| ||</p>

					<p class="f4">"Ahu pana te Tapassi samaṇena Gotamena saddhiṃ kocid-eva kathā-sallāpo" ti?|| ||</p>

					<p class="f4"><a id="pg374"><span class="f2 g"><b>[374]</b></span></a> "Ahu kho me bhante samaṇena Gotamena saddhiṃ kocid-eva kathā-sallāpo" ti.|| ||</p>

					<p class="f4">"Yathā kathaṃ pana te Tapassi ahu samaṇena Gotamena saddhiṃ kocid-eva kathā-sallāpo" ti?|| ||</p>

					<p class="f4">Atha kho Dīgha-Tapassiṃ Nigaṇṭho yāvatako ahosi Bhagavatā saddhiṃ kathā-sallāpo,||<br />
					taṃ sabbaṃ Nigaṇṭhassa Nātaputtassa ārocesi.|| ||</p>

					<p class="f4">Evaṃ vutte Nigaṇṭho Nātaputto Dīgha-Tapassiṃ Nigaṇṭhaṃ etad avoca:|| ||</p>

					<p class="f4">"Sādhu sādhu Tapassi,||<br />
					yathā taṃ sutavatā sāvakena samma-d-eva Satthu sāsanaṃ ājānantena.|| ||</p>

					<p class="f4">Evam evaṃ DīghaTapassinā Nigaṇṭhena samaṇassa Gotamassa vyākataṃ;||<br />
					kiṃ hi sobhati chavo manodaṇḍo imassa evaṃ oḷārikassa kāya-daṇḍassa upanidhāya.|| ||</p>

					<p class="f4">Atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">Evaṃ vutte Upāli gahapati Nigaṇṭhaṃ Nātaputtaṃ etad avoca:</p>

					<p class="f4">"Sādhu sādhu bhante Tapassī,||<br />
					yathā taṃ sutavatā sāvakena samma-d-eva Satthu sāsanaṃ ājānantena,||<br />
					evam evaṃ bhadantena Tapassinā samaṇassa Gotamassa vyākataṃ,||<br />
					kiṃ hi sobhati chavo mano-daṇḍā imassa evaṃ oḷārikassa kāya-daṇḍassa upanidhāya?|| ||</p>

					<p class="f4">Atha kho kāya-daṇḍo va mahā sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo.|| ||</p>

					<p class="f4">Handa c'āhaṃ bhante gacchāmi samaṇassa Gotamassa imasmiṃ kathā-vatthusmiṃ vādaṃ āropessāmi.|| ||</p>

					<p class="f4">Sace me Samaṇo Gotamo tathā patiṭṭhi'ssati yathā bhadantena Tapassinā patiṭṭhāpitaṃ.|| ||</p>

					<p class="f4">Seyyathā pi nāma balavā puriso dīgha-lomikaṃ eḷakaṃ lomesu gahetvā ākaḍḍheyya,||<br />
					parikaḍḍheyya,||<br />
					samparikaḍḍheyya,||<br />
					evam-evāhaṃ samaṇaṃ Gotamaṃ vādena vādaṃ ākaḍḍhassāmi||<br />
					parikaḍḍhissāmi||<br />
					samparikaḍḍhissāmi.|| ||</p>

					<p class="f4">Seyyathā pi nāma balavā soṇḍikākammakaro mahantaṃ soṇḍikākilañjaṃ gambhīre udaka-rahade pakkhipitvā kaṇṇe gahetvā ākaḍḍheyya,||<br />
					parikaḍḍheyya,||<br />
					samparikaḍḍheyya,||<br />
					evam-evāhaṃ samaṇaṃ Gotamaṃ vādena vādaṃ ākaḍḍhissāmi,||<br />
					parikaḍḍhissāmi,||<br />
					samparikaḍḍhissāmi.|| ||</p>

					<p class="f4">Seyyathā pi nāma balavā soṇḍikādhutto vālaṃ kaṇṇe gahetvā odhuneyya,||<br />
					niddhuneyya,||<br />
					nicchodeyya||<br />
					evam-evāhaṃ samaṇaṃ Gotamaṃ vādena vādaṃ odhu- <a id="pg375"><span class="f2 g"><b>[375]</b></span></a> nissāmi,||<br />
					niddhunissāmi,||<br />
					nicchodessāmi.|| ||</p>

					<p class="f4">Seyyathā pi nāma kuñjaro saṭṭhihāyano gambhīraṃ pokkharaṇīṃ ogāhetvā saṇadhovikaṃ nāma kīḷitajātaṃ kīḷati||<br />
					evam evāhaṃ samaṇaṃ Gotamaṃ saṇadhovikaṃ maññe kīḷitajātaṃ kīḷissāmi.|| ||</p>

					<p class="f4">Handa c'āhaṃ bhante gacchāmi samaṇassa Gotamassa imasmiṃ kathā-vatthusmiṃ vādaṃ āropessāmī" ti.|| ||</p>

					<p class="f4">"Gaccha tvaṃ gahapati samaṇassa Gotamassa imasmiṃ kathā-vatthusmiṃ vādaṃ āropehi.|| ||</p>

					<p class="f4">Ahaṃ vā hi gahapati samaṇassa Gotamassa vādaṃ āropeyyaṃ Dīgha-Tapassiṃ vā Nigaṇṭho tvaṃ vā" ti.|| ||</p>

					<p class="f4">Evaṃ vutte Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Na kho me taṃ bhante ruccati,||<br />
					yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti||<br />
					yāya añña-titthiyānaṃ sāvake āvaṭṭetī" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya||<br />
					Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyya.|| ||</p>

					<p class="f4">Gaccha tvaṃ gahapati samaṇassa Gotamassa imasmiṃ kathā-vatthusmiṃ vādaṃ āropehi.|| ||</p>

					<p class="f4">Ahaṃ vā hi gahapati samaṇassa Gotamassa vādaṃ āropeyyaṃ Dīgha-Tapassiṃ vā Nigaṇṭho tvaṃ vā" ti.|| ||</p>

					<p class="f4">Dutiyam pi kho Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Na kho me taṃ bhante ruccati,||<br />
					yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti||<br />
					yāya añña-titthiyānaṃ sāvake āvaṭṭetī" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya||<br />
					Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyya.|| ||</p>

					<p class="f4">Gaccha tvaṃ gahapati samaṇassa Gotamassa imasmiṃ kathā-vatthusmiṃ vādaṃ āropehi.|| ||</p>

					<p class="f4">Ahaṃ vā hi gahapati samaṇassa Gotamassa vādaṃ āropeyyaṃ Dīgha-Tapassiṃ vā Nigaṇṭho tvaṃ vā" ti.|| ||</p>

					<p class="f4">Tatiyam pi kho Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Na kho me taṃ bhante ruccati,||<br />
					yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti||<br />
					yāya añña-titthiyānaṃ sāvake āvaṭṭetī" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya||<br />
					Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyya.|| ||</p>

					<p class="f4">Gaccha tvaṃ gahapati samaṇassa Gotamassa imasmiṃ kathā-vatthusmiṃ vādaṃ āropehi.|| ||</p>

					<p class="f4">Ahaṃ vā hi gahapati samaṇassa Gotamassa vādaṃ āropeyyaṃ Dīgha-Tapassiṃ vā Nigaṇṭho tvaṃ vā" ti.|| ||</p>

					<p class="f4">"Evaṃ bhante" ti kho Upāli gahapati Nigaṇṭhassa Nātaputtassa paṭi-s-sutvā uṭṭhāy'āsanā Nigaṇṭhaṃ Nātaputtaṃ abhivādetvā padakkhiṇaṃ katvā yena Pāvārikambavanaṃ,||<br />
					<a id="pg376"><span class="f2 g"><b>[376]</b></span></a> yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Upāli gahapati Bhagavantaṃ etad avoca:|| ||</p>

					<p class="f4">"Āgamā nu khvidha bhante Dīgha-Tapassiṃ Nigaṇṭho" ti?|| ||</p>

					<p class="f4">"Āgamā khvidha gahapati Dīgha-Tapassiṃ Nigaṇṭho" ti.|| ||</p>

					<p class="f4">"Ahu pana te bhante DīghaTapassinā Nigaṇṭhena saddhiṃ kocid-eva kathā-sallāpo" ti?|| ||</p>

					<p class="f4">"Ahu kho me gahapati DīghaTapassinā Nigaṇṭhena saddhiṃ kocid-eva kathā-sallāpo" ti.|| ||</p>

					<p class="f4">"Yathā kathaṃ pana te bhante ahu DīghaTapassinā Nigaṇṭhena saddhiṃ kocid-eva kathā-sallāpo" ti.|| ||</p>

					<p class="f4">Atha kho Bhagavā yāvatako ahosi DīghaTapassinā Nigaṇṭhena saddhiṃ kathā-sallāpo taṃ sabbaṃ Upālissa gahapatissa ārocesi.|| ||</p>

					<p class="f4">Evaṃ vutte Upāli gahapati Bhagavantaṃ etad avoca:|| ||</p>

					<p class="f4">"Sādhu sādhu bhante Tapassī,||<br />
					yathā taṃ sutavatā sāvakena samma-d-eva Satthu sāsanaṃ ājānantena,||<br />
					evam evaṃ DīghaTapassinā Nigaṇṭhena Bhagavato vyākataṃ,||<br />
					kiṃ hi sobhati chavo manodaṇḍo imassa evaṃ oḷārikassa kāya-daṇḍassa upanidhāya.|| ||</p>

					<p class="f4">Atha kho kāya-daṇḍova mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo,||<br />
					no tathā mano-daṇḍo" ti.|| ||</p>

					<p class="f4">"Sace kho tvaṃ gahapati sacce patiṭṭhāya manteyyāsi,||<br />
					siyā no ettha kathā-sallāpo" ti.|| ||</p>

					<p class="f4">"Sacce ahaṃ bhante patiṭṭhāya mantessāmi||<br />
					hotu no ettha kathā-sallāpo" ti.|| ||</p>

					<p class="f4">"Taṃ kim maññasi gahapati?</p>

					<p class="f4">Idh'assa Nigaṇṭho ābādhiko dukkhito bāḷha-gilāno sītodakapaṭikkhitto uṇahodakapaṭisevi||<br />
					so sītodakaṃ alabha-māno kālaṃ kareyya.|| ||</p>

					<p class="f4">Imassa pana gahapati Nigaṇṭho Nātaputto katthūpapattiṃ paññāpetī" ti?|| ||</p>

					<p class="f4">"Atthi bhante mano-sattā nāma devā,||<br />
					tattha so uppajjati.|| ||</p>

					<p class="f4">Taṃ kissa hetu?|| ||</p>

					<p class="f4">Asu hi bhante mano-paṭibaddho kālaṃ karotī" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaṃ||<br />
					pacchimena vā purimaṃ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaṃ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">Taṃ kim maññasi <a id="pg377"><span class="f2 g"><b>[377]</b></span></a> gahapati?|| ||</p>

					<p class="f4">Idh'assa Nigaṇṭho cātuyāma-saṃvara-saṃvuto||<br />
					sabba-vārivārito||<br />
					sabba-vāriyuto||<br />
					sabba-vāridhuto||<br />
					sabba-vāriphuṭo,||<br />
					so abhi-k-kamanto paṭi-k-kamanto bahū khuddake pāṇe saṇghātaṃ āpādeti.|| ||</p>

					<p class="f4">Imassa pana gahapati Nigaṇṭho Nātaputto kaṃ vipākaṃ paññāpetī" ti?|| ||</p>

					<p class="f4">"Asañcetanikaṃ bhante Nigaṇṭho Nātaputto no mahā-sāvajjaṃ paññāpetī" ti.|| ||</p>

					<p class="f4">"Sace pana gahapati,||<br />
					cetetī" ti?|| ||</p>

					<p class="f4">"Mahā sāvajjaṃ bhante hotī" ti.|| ||</p>

					<p class="f4">"Cetanaṃ pana gahapati Nigaṇṭho Nātaputto;||<br />
					kismiṃ paññāpetī" ti?|| ||</p>

					<p class="f4">"Mano-daṇḍasmiṃ bhante" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaṃ||<br />
					pacchimena vā purimaṃ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaṃ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">"Taṃ kiṃ maññasi gahapati?|| ||</p>

					<p class="f4">Ayaṃ Nālandā iddhā c'eva phītā ca,||<br />
					bahu-janā ākiṇṇa-manussā" ti?|| ||</p>

					<p class="f4">"Evaṃ bhante, ayaṃ Nālandā iddhā c'eva phītā ca,||<br />
					bahu-janā ākiṇṇa-manussā" ti.|| ||</p>

					<p class="f4">"Taṃ kim maññasi gahapati?|| ||</p>

					<p class="f4">Idha puriso āgaccheyya ukkhittā-siko.|| ||</p>

					<p class="f4">So evaṃ vadeyya:|| ||</p>

					<p class="f4">'Ahaṃ yāvatikā imissā Nāḷandāya pāṇā,||<br />
					te ekena khaṇena||<br />
					ekena muhuttena||<br />
					ekamaṃsakhalaṃ||<br />
					ekamaṃsapuñjaṃ karissāmī' ti.|| ||</p>

					<p class="f4">Taṃ kim maññasi gahapati?|| ||</p>

					<p class="f4">Pahoti nu kho so puriso yāvatikā imissā Nāḷandāya pāṇā te ekena khaṇena||<br />
					ekena muhuttena||<br />
					ekamaṃsakhalaṃ||<br />
					ekamaṃsapuñjaṃ kātun" ti?|| ||</p>

					<p class="f4">"Dasa pi bhante purisā||<br />
					vīsam pi purisā||<br />
					tiṃsam pi purisā||<br />
					cattārisam pi purisā||<br />
					paññāsam pi purisā||<br />
					nappahonti,||<br />
					yāvatikā imissā Nāḷandāya pāṇā,||<br />
					te ekena khaṇena||<br />
					ekena muhuttena||<br />
					ekamaṃsakhalaṃ||<br />
					ekamaṃsapuñjaṃ kātuṃ.|| ||</p>

					<p class="f4">Kiṃ hi sobhati eko chavo puriso" ti.|| ||</p>

					<p class="f4">"Taṃ kim maññasi gahapati?|| ||</p>

					<p class="f4">Idh'āgaccheyya samaṇo vā brāhmaṇo vā iddhimā ceto-vasi-p-patto.|| ||</p>

					<p class="f4">So evaṃ vadeyya:|| ||</p>

					<p class="f4">'Ahaṃ imaṃ Nālandaṃ ekena mano-padosena bhasmaṃ <a id="pg378"><span class="f2 g"><b>[378]</b></span></a> kātun' ti.|| ||</p>

					<p class="f4">Taṃ kim maññasi gahapati?|| ||</p>

					<p class="f4">Pahoti nu kho so samaṇo vā brāhmaṇo vā iddhimā ceto-vasi-p-patto imaṃ Nālandaṃ ekena manopadosena bhasmaṃ kātun" ti?|| ||</p>

					<p class="f4">"Dasa pi bhante Nālandā||<br />
					vīsatim pi Nālandā||<br />
					tiṃsam pi Nālandā||<br />
					cattārīsam pi Nālandā||<br />
					paññāsam pi Nālandā||<br />
					pahoti so samaṇo vā brāhmaṇovā iddhimā ceto-vasi-p-patto ekena manopadosena bhasmaṃ kātuṃ||<br />
					kiṃ hi sobhati ekā chavā Nālandā" ti?|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaṃ||<br />
					pacchimena vā purimaṃ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaṃ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">"Kiñcā pi bhante Bhagavā evam āha,||<br />
					atha kho kāya-daṇḍo va mahā-sāvajjataro pāpassa kammassa kiriyāya||<br />
					pāpassa kammassa pavattiyā||<br />
					no tathā vacī-daṇḍo||<br />
					no tathā mano-daṇḍo" ti.|| ||</p>

					<p class="f4">"Taṃ kim maññasi gahapati?|| ||</p>

					<p class="f4">Sutaṃ te daṇḍakāraññaṃ||<br />
					kāliṇgāraññaṃ||<br />
					mejjhāraññaṃ||<br />
					mātaṇgāraññaṃ||<br />
					araññaṃ araññabhūtan" ti?|| ||</p>

					<p class="f4">"Evaṃ bhante.|| ||</p>

					<p class="f4">Sutaṃ me daṇḍakāraññaṃ||<br />
					kāliṇgāraññaṃ||<br />
					mejjhāraññaṃ||<br />
					mātaṇgāraññaṃ||<br />
					araññaṃ araññabhūtan" ti.|| ||</p>

					<p class="f4">"Taṃ kim maññasi gahapati?|| ||</p>

					<p class="f4">Kinti te sutaṃ:||<br />
					kena taṃ daṇḍakāraññaṃ||<br />
					kāliṇgāraññaṃ||<br />
					mejjhāraññaṃ||<br />
					mātaṇgāraññaṃ||<br />
					araññaṃ araññabhūtan" ti?|| ||</p>

					<p class="f4">Sutaṃ me taṃ bhante isīnaṃ mano-padosena taṃ daṇḍakāraññaṃ||<br />
					kāliṇgāraññaṃ||<br />
					mejjhāraññaṃ||<br />
					mātaṇgāraññaṃ||<br />
					araññaṃ araññabhūtan" ti.|| ||</p>

					<p class="f4">"Gahapati gahapati,||<br />
					manasi-karitvā kho gahapati vyākarovi.|| ||</p>

					<p class="f4">Na kho te sandhiyati||<br />
					purimena vā pacchimaṃ||<br />
					pacchimena vā purimaṃ.|| ||</p>

					<p class="f4">Bhāsitā kho pana te gahapati esā vācā:||<br />
					'sacce ahaṃ bhante patiṭṭhāya mantessāmi||<br />
					hotu no ettha kathā-sallāpo' ti."|| ||</p>

					<p class="f4">Purimen'evāhaṃ bhante opammena Bhagavato atta-mano abhiraddho,||<br />
					api c'āhaṃ imāni Bhagavato vicitrāni pañha-paṭibhāṇāni sotukāmo evā'haṃ Bhagavantaṃ paccanīkātabbaṃ amaññissaṃ.|| ||</p>

					<p class="f4">Abhikkantaṃ bhante,||<br />
					abhikkantaṃ bhante!|| ||</p>

					<p class="f4">Seyyathā pi bhante nikkujjitaṃ vā ukkujjeyya.|| ||</p>

					<p class="f4">Paṭicchannaṃ vā vicareyya||<br />
					mūḷhassa vā Maggaṃ ācikkheyya||<br />
					andha-kāre vā tela-pajjotaṃ dhāreyya:||<br />
					'cakkhu-manto rūpāni dakkhintī' ti.|| ||</p>

					<p class="f4">Evam evaṃ Bhagavatā aneka-pariyāyena Dhammo pakāsito.|| ||</p>

					<p class="f4">Es'āhaṃ bhante Bhagavantaṃ saraṇaṃ gacchāmi <a id="pg379"><span class="f2 g"><b>[379]</b></span></a> Dhammañ ca||<br />
					bhikkhū-Saṇghañ ca.|| ||</p>

					<p class="f4">Upāsakaṃ maṃ Bhagavā dhāretu ajja-t-agge pāṇupetaṃ saraṇaṃ gatan" ti.|| ||</p>

					<p class="f4">"Anuviccakāraṃ kho gahapati karohi.|| ||</p>

					<p class="f4">Anuviccakāro tumhādisānaṃ ñātamanussānaṃ sādhu hotī" ti.|| ||</p>

					<p class="f4">"Iminā p'ahaṃ bhante Bhagavato bhiyyoso-mattāya atta-mano abhiraddho,||<br />
					yaṃ maṃ Bhagavā evam āha:||<br />
					'anuviccakāraṃ kho gahapati karohi||<br />
					anuviccakāro tumhādisānaṃ ñātamanussānaṃ sādhu hotī' ti.|| ||</p>

					<p class="f4">Maṃ hi bhante añña-titthiyā sāvakaṃ labhitvā kevala-kappaṃ Nālandaṃ paṭākaṃ parihareyyuṃ:||<br />
					'Upāli amhākaṃ gahapati sāvakattupagato' ti.|| ||</p>

					<p class="f4">Atha ca pana maṃ Bhagavā evam āha:||<br />
					'Anuviccakāraṃ kho gahapati karohi,||<br />
					anuviccakāro tumhādisānaṃ ñātamanussānaṃ sādhu hotī' ti.|| ||</p>

					<p class="f4">Esāham bhante dutiyam pi Bhagavantaṃ saraṇaṃ gacchāmi||<br />
					Dhammañ ca||<br />
					bhikkhu-saṇghañ ca.|| ||</p>

					<p class="f4">Upāsakaṃ maṃ Bhagavā dhāretu ajja-t-agge pāṇupetaṃ saraṇaṃ gatan" ti.|| ||</p>

					<p class="f4">"Dīgha-rattaṃ kho te gahapati Nigaṇṭhānaṃ opānabhūtaṃ kulaṃ,||<br />
					yena n'esaṃ upagatānaṃ piṇḍakaṃ dātabbaṃ maññeyyāsī" ti.|| ||</p>

					<p class="f4">"Iminā p'ahaṃ bhante Bhagavato bhiyyoso-mattāya atta-mano abhiraddho,||<br />
					yaṃ maṃ Bhagavā evam āha:||<br />
					'Dīgha-rattaṃ kho te gahapati Nigaṇṭhānaṃ opānabhūtaṃ kulaṃ,||<br />
					yena n'esaṃ upagatānaṃ piṇḍakaṃ dātabbaṃ maññeyyāsī' ti.|| ||</p>

					<p class="f4">Sutaṃ me taṃ bhante:|| ||</p>

					<p class="f4">'Samaṇo Gotamo evam āha:||<br />
					"Mayham-eva dānaṃ dātabbaṃ,||<br />
					nāññesaṃ dānaṃ dātabbaṃ,||<br />
					mayham-eva sāvakānaṃ dānaṃ dātabbaṃ,||<br />
					nāññesaṃ sāvakānaṃ dānaṃ dātabbaṃ,||<br />
					mayham-eva dinnaṃ maha-p-phalaṃ,||<br />
					nāññesaṃ dinnaṃ maha-p-phalaṃ,||<br />
					mayham-eva sāvakānaṃ dinnaṃ maha-p-phalaṃ,||<br />
					nāññesaṃ sāvakānaṃ dinnaṃ maha-p-phalan" ti.|| ||</p>

					<p class="f4">Atha ca pana maṃ Bhagavā Nigaṇṭhesu pi dāne sam-ā-dapeti.|| ||</p>

					<p class="f4">Api ca bhante mayam-ettha kālaṃ jānissāma.|| ||</p>

					<p class="f4">Esāham bhante tatiyam pi Bhagavantaṃ saraṇaṃ gacchāmi||<br />
					Dhammañ ca||<br />
					bhikkhu-saṇghañ ca.|| ||</p>

					<p class="f4">Upāsakaṃ maṃ Bhagavā dhāretu ajja-t-agge pāṇupetaṃ saraṇaṃ gatan" ti.|| ||</p>

					<p class="f4">Atha kho Bhagavā Upālissa gahapatissa ānupubbī-kathaṃ kathesi.|| ||</p>

					<p class="f4">Seyyath'īdaṃ:||<br />
					dāna-kathaṃ,||<br />
					sīla-kathaṃ,||<br />
					sagga-kathaṃ,||<br />
					kāmānaṃ ādīnavaṃ,||<br />
					okāraṃ saṇkilesaṃ,||<br />
					nekkhamme ānisaṃsaṃ pakāsesi.|| ||</p>

					<p class="f4">Yadā Bhagavā aññāsi Upāliṃ gahapatiṃ <a id="pg380"><span class="f2 g"><b>[380]</b></span></a> kalla-cittaṃ||<br />
					mudu-cittaṃ||<br />
					vinīvaraṇa-cittaṃ||<br />
					udagga-cittaṃ||<br />
					pasanna-cittaṃ,||<br />
					atha yā Buddhānaṃ sāmukkaṃ-sikā Dhamma-desanā,||<br />
					taṃ pakāsesi:||<br />
					dukkhaṃ||<br />
					samudayaṃ||<br />
					nirodhaṃ||<br />
					Maggaṃ.|| ||</p>

					<p class="f4">Seyyathā pi nāma suddhaṃ vatthaṃ apagatakāḷakaṃ samma-d-eva rajanaṃ patigaṇheyya.|| ||</p>

					<p class="f4">Evam evaṃ Upālissa gahapatissa tasmiṃ yeva āsane virajaṃ vīta-malaṃ dhamma-cakkhuṃ udapādi:||<br />
					'yaṇkiñci samudaya-dhammaṃ sabbantaṃ nirodha-dhamman' ti.|| ||</p>

					<p class="f4">Atha kho Upāli gahapati diṭṭha-dhammo patta-dhammo vidita-dhammo pariyogāḷha-dhammo tiṇṇa-vici-kiccho vigata-kathaṃ-katho vesārajja-p-patto apara-p-paccayo satthu sāsane Bhagavantaṃ etad avoca:|| ||</p>

					<p class="f4">"Handa ca dāni mayaṃ bhante gacchāma||<br />
					bahu-kicchā mayaṃ bahu-karaṇīyā" ti.|| ||</p>

					<p class="f4">"Yassa dāni tvaṃ gahapati kālaṃ maññasī" ti.|| ||</p>

					<p class="f4">Atha kho Upāli gahapati Bhagavato bhāsitaṃ abhinan'ditvā anumo-ditvā uṭṭhāy'āsanā Bhagavantaṃ abhivādetvā padakkhiṇaṃ katvā yena sakaṃ nivesanaṃ ten'upasaṇkami.|| ||</p>

					<p class="f4">Upasaṇkamitvā dovārikaṃ āmantesi:|| ||</p>

					<p class="f4">"Ajja-t-agge samma dovārika,||<br />
					āvarāmi dvāraṃ Nigaṇṭhānaṃ nigaṇṭhīnaṃ,||<br />
					anāvaṭaṃ dvāraṃ Bhagavato bhikkhunaṃ bhikkhunīnaṃ||<br />
					upāsakānaṃ upāsikānaṃ;||<br />
					sace koci Nigaṇṭho āgacchati||<br />
					tam enaṃ tvaṃ evaṃ vadeyyāsi:|| ||</p>

					<p class="f4">'Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaṃ upagato,||<br />
					āvaṭaṃ dvāraṃ Nigaṇṭhānaṃ, nigaṇṭhīnaṃ,||<br />
					anāvaṭaṃ dvāraṃ Bhagavato bhikkhunaṃ bhikkhunīnaṃ||<br />
					upāsakānaṃ upāsikānaṃ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī'" ti.|| ||</p>

					<p class="f4">"Evaṃ bhante" ti kho dovāriko Upālissa gahapatissa paccassosi.|| ||</p>

					<p class="f4">Assosi kho Dīgha-Tapassiṃ Nigaṇṭho:||<br />
					'Upāli kira gahapati samaṇassa Gotamassa sāvakattaṃ upagato' ti.|| ||</p>

					<p class="f4">Atha kho Dīgha-Tapassiṃ Nigaṇṭho yena Nigaṇṭho Nātaputto ten'upasaṇkami.|| ||</p>

					<p class="f4">Upasaṇkamitvā Nigaṇṭhaṃ Nātaputtaṃ etad avoca:|| ||</p>

					<p class="f4">"Sutaṃ me taṃ bhante Upāli kira gahapati samaṇassa Gotamassa sāvakattaṃ upagato" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā" ti.|| ||</p>

					<p class="f4"><a id="pg381"><span class="f2 g"><b>[381]</b></span></a> Dutiyam pi kho Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Sutaṃ me taṃ bhante Upāli kira gahapati samaṇassa Gotamassa sāvakattaṃ upagato" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā" ti.|| ||</p>

					<p class="f4">Tatiyam pi kho Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Sutaṃ me taṃ bhante Upāli kira gahapati samaṇassa Gotamassa sāvakattaṃ upagato" ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā" ti.|| ||</p>

					<p class="f4">"Handāhaṃ bhante gacchāmi yāva jānāmi yadi vā Upāli gahapati samaṇassa Gotamassa sāvakattaṃ upagato yadi vā no" ti.|| ||</p>

					<p class="f4">"Gaccha tvaṃ Tapassi jānāhi yadi vā Upāli gahapati samaṇassa Gotamassa sāvakattaṃ upagato yadi vā no" ti.|| ||</p>

					<p class="f4">Atha kho Dīgha-Tapassiṃ Nigaṇṭho yena Upālissa gahapatissa nivesanaṃ ten'upasaṇkami.|| ||</p>

					<p class="f4">Addasā kho dovāriko Dīgha-Tapassiṃ Nigaṇṭhaṃ dūrato va āga-c-chantaṃ.|| ||</p>

					<p class="f4">Disvāna Dīgha-Tapassiṃ Nigaṇṭhaṃ etad avoca:|| ||</p>

					<p class="f4">"Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaṃ upagato,||<br />
					āvaṭaṃ dvāraṃ Nigaṇṭhānaṃ, nigaṇṭhīnaṃ,||<br />
					anāvaṭaṃ dvāraṃ Bhagavato bhikkhunaṃ bhikkhunīnaṃ||<br />
					upāsakānaṃ upāsikānaṃ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī" ti.|| ||</p>

					<p class="f4">"Na me āvuso piṇḍakena attho" ti vatvā tato paṭinivattitvā yena Nigaṇṭho Nātaputto ten'upasaṇkami.|| ||</p>

					<p class="f4">Upasaṇkamitvā Nigaṇṭhaṃ Nātaputtaṃ etad avoca:</p>

					<p class="f4">"Saccaṃ yeva kho bhante yaṃ Upāli gahapati samaṇassa Gotamassa sāvakattaṃ upagato.|| ||</p>

					<p class="f4">Etaṃ kho te ahaṃ bhante nālatthaṃ:|| ||</p>

					<p class="f4">'Na kho me taṃ bhante ruccati yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti,||<br />
					yāya añña-titthiyānaṃ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā" ti.|| ||</p>

					<p class="f4">Dutiyam pi kho Dīgha-Tapassiṃ Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Saccaṃ yeva kho bhante yaṃ Upāli gahapati samaṇassa Gotamassa sāvakattaṃ <a id="pg382"><span class="f2 g"><b>[382]</b></span></a> upagato.|| ||</p>

					<p class="f4">Etaṃ kho te ahaṃ bhante nālatthaṃ:|| ||</p>

					<p class="f4">'Na kho me taṃ bhante ruccati yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti,||<br />
					yāya añña-titthiyānaṃ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā" ti.|| ||</p>

					<p class="f4">Tatiyam pi kho dīgha Tapassī Nigaṇṭho Nigaṇṭhaṃ Nātaputtaṃ etad avoca:|| ||</p>

					<p class="f4">"Saccaṃ yeva kho bhante yaṃ Upāli gahapati samaṇassa Gotamassa sāvakattaṃ upagato.|| ||</p>

					<p class="f4">Etaṃ kho te ahaṃ bhante nālatthaṃ:|| ||</p>

					<p class="f4">'Na kho me taṃ bhante ruccati yaṃ Upāli gahapati samaṇassa Gotamassa vādaṃ āropeyya.|| ||</p>

					<p class="f4">Samaṇo hi bhante Gotamo māyāvī,||<br />
					āvaṭṭaniṃ māyaṃ jānāti,||<br />
					yāya añña-titthiyānaṃ sāvake āvaṭṭetī' ti.|| ||</p>

					<p class="f4">Āvaṭṭo kho te bhante Upāli gahapati samaṇena Gotamena āvaṭṭaniyā māyāyā"ti.|| ||</p>

					<p class="f4">"Aṭṭhānaṃ kho etaṃ Tapassi anavakāso yaṃ Upāli gahapati samaṇassa Gotamassa sāvakattaṃ upagaccheyya.|| ||</p>

					<p class="f4">Ṭhānañ ca kho etaṃ vijjati yaṃ Samaṇo Gotamo Upālissa gahapatissa sāvakattaṃ upagaccheyyā.|| ||</p>

					<p class="f4">Handa c'āhaṃ Tapassi gacchāmi yāya sāmaṃ yeva jānāmi,||<br />
					yadi vā Upāli gahapati samaṇassa Gotamassa sāvakattaṃ upagato yadi vā noti.|| ||</p>

					<p class="f4">Atha kho Nigaṇṭho Nātaputto mahatiyā Nigaṇṭhaparisāya saddhiṃ yena Upālissa gahapatissa nivesanaṃ ten'upasaṇkami.|| ||</p>

					<p class="f4">Addasā kho dovāriko Nigaṇṭhaṃ Nātaputtaṃ dūrato va āga-c-chantaṃ,||<br />
					disvāna Nigaṇṭhaṃ Nātaputtaṃ etad avoca:|| ||</p>

					<p class="f4">"Tiṭṭha bhante, mā pāvisi,||<br />
					ajja-t-agge Upāli gahapati samaṇassa Gotamassa sāvakattaṃ upagato,||<br />
					āvaṭaṃ dvāraṃ Nigaṇṭhānaṃ, nigaṇṭhīnaṃ,||<br />
					anāvaṭaṃ dvāraṃ Bhagavato bhikkhunaṃ bhikkhunīnaṃ||<br />
					upāsakānaṃ upāsikānaṃ||<br />
					sace te bhante piṇḍakena attho etth'eva tiṭṭha,||<br />
					etth,eva te āharissantī" ti.|| ||</p>

					<p class="f4">Tena hi samma dovārika,||<br />
					yena Upāli gahapati ten'upasaṇkama.|| ||</p>

					<p class="f4">Upasaṇkamitvā Upāliṃ gahapatiṃ evaṃ vadehi:|| ||</p>

					<p class="f4">'Nigaṇṭho bhante Nātaputto mahatiyā Nigaṇṭhaparisāya saddhiṃ bahi-dvāra-koṭṭhake ṭhito.|| ||</p>

					<p class="f4">So te dassana-kāmo'" ti.|| ||</p>

					<p class="f4">"Evaṃ bhante" ti kho dovāriko Nigaṇṭhassa Nātaputtassa paṭi-s-sutvā yena Upāli gahapati ten'upasaṇkami.|| ||</p>

					<p class="f4">Upasaṇkamitvā Upāliṃ Gahapatiṃ etad avoca:|| ||</p>

					<p class="f4">"Nigaṇṭho bhante Nātaputto mahatiyā Nigaṇṭhaparisāya saddhiṃ bahi-dvāra-koṭṭhake ṭhito,||<br />
					so te dassana-kāmo" ti.|| ||</p>

					<p class="f4">"Tena hi samma dovārika,||<br />
					majjhamāya dvārasālāya āsanāni paññāpehī" ti.|| ||</p>

					<p class="f4">"Evaṃ bhante" ti kho dovāriko Upālissa gahapatissa paṭi-s-sutvā majjhamāya dvārasālāya āsanāni paññā-petvā yena Upāli gahapati ten'upasaṇkami.|| ||</p>

					<p class="f4">Upasaṇkamitvā Upāliṃ gahapatiṃ etad avoca:|| ||</p>

					<p class="f4">"Paññattāni kho te bhante majjhamāya dvārasālāya āsanāni||<br />
					yassa dāni kālaṃ maññasī" ti.|| ||</p>

					<p class="f4">Atha kho Upāli gahapati yena <a id="pg383"><span class="f2 g"><b>[383]</b></span></a> majjhamā dvārasālā ten'upasaṇkami.|| ||</p>

					<p class="f4">Upasaṇkamitvā yaṃ tattha āsanaṃ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca||<br />
					tattha nisīditvā dovārikaṃ āmantesi:|| ||</p>

					<p class="f4">"Tena hi samma-dovārika yena Nigaṇṭho Nātaputto ten'upasaṇkama.|| ||</p>

					<p class="f4">Upasaṇkamitvā Nigaṇṭhaṃ Nātaputtaṃ evaṃ vadehi:|| ||</p>

					<p class="f4">"Upāli bhante gahapati evam āha:|| ||</p>

					<p class="f4">'Pavisa kira bhante sace ākaṇkhasī' ti.|| ||</p>

					<p class="f4">"Evaṃ bhante" ti kho dovāriko Upālissa gahapatissa paṭi-s-sutvā yena Nigaṇṭho Nātaputto ten'upasaṇkami.|| ||</p>

					<p class="f4">Upasaṇkamitvā Nigaṇṭhaṃ Nātaputtaṃ etad avoca:|| ||</p>

					<p class="f4">"Upāli bhante gahapati evam āha:||<br />
					'Pavisa kira bhante sace ākaṇkhasī'" ti.|| ||</p>

					<p class="f4">Atha kho Nigaṇṭho Nātaputto mahatiyā Nigaṇṭhaparisāya saddhiṃ yena majjhamā dvārasālā ten'upasaṇkami.|| ||</p>

					<p class="f4">Atha kho Upāli gahapati yaṃ sudaṃ pubbe va yato passati Nigaṇṭhaṃ Nātaputtaṃ dūrato va āga-c-chantaṃ||<br />
					disvāna tato paccugantvā yaṃ tattha āsanaṃ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca,||<br />
					taṃ uttarāsaṇgena pamajjitvā pariggahetvā nisīdāpeti.|| ||</p>

					<p class="f4">So dāni yaṃ tattha āsanaṃ aggañ ca||<br />
					seṭṭhañ ca||<br />
					uttamañ ca||<br />
					paṇītañ ca||<br />
					tattha sāmaṃ nisīditvā Nigaṇṭhaṃ Nātaputtaṃ etad avoca:|| ||</p>

					<p class="f4">"Saṇvijjante kho bhante āsanāni,||<br />
					sace ākaṇkhasi nisīdā" ti.|| ||</p>

					<p class="f4">Evaṃ vutte Nigaṇṭho Nātaputto Upāliṃ gahapatiṃ etad avoca:|| ||</p>

					<p class="f4">"Ummatto si tvaṃ gahapati,||<br />
					datto si tvaṃ gahapati.|| ||</p>

					<p class="f4">Gacchām'ahaṃ bhante samaṇassa Gotamassa vādaṃ āropessāmīti gantvā mahatā si vādasaṇghāṭena paṭimukko āgato.|| ||</p>

					<p class="f4">Seyyathā pi gahapati puriso aṇḍahārako gantvā ubbhatehi aṇaḍehi āgaccheyya.|| ||</p>

					<p class="f4">Seyyathā vā pana gahapati puriso akkhikahārako gantvā ubbhatehi akkhīhi āgaccheyya.|| ||</p>

					<p class="f4">Evam eva kho tvaṃ gahapati||<br />
					gacchām'ahaṃ bhante samaṇassa Gotamassa vādaṃ āropessāmīti gantvā mahatā si vādasaṇghāṭena paṭimukko āgato.|| ||</p>

					<p class="f4">Āvaṭṭo si kho tvaṃ gahapati samaṇena Gotamena āvaṭṭaniyā māyāyā" ti.|| ||</p>

					<p class="f4">"Bhaddikā bhante āvaṭṭanī māyā,||<br />
					kalyāṇī bhante āvaṭṭanī māyā.|| ||</p>

					<p class="f4">Piyā me bhante ñātisā-lohitā imāya āvaṭṭaniyā āvaṭṭeyyuṃ,||<br />
					piyānam pi me assa ñātisā-lohitānaṃ dīgha-rattaṃ hitāya sukhāya.|| ||</p>

					<p class="f4">Sabbe ce pi bhante khattiyā imāya āvaṭṭaniyā āvaṭṭeyyuṃ.|| ||</p>

					<p class="f4">Sabbe sānam p'issa khattiyānaṃ dīgha-rattaṃ <a id="pg384"><span class="f2 g"><b>[384]</b></span></a> hitāya sukhāya.|| ||</p>

					<p class="f4">Sabbe ce pi bhante brāhmaṇā imāya āvaṭṭaniyā āvaṭṭeyyuṃ.|| ||</p>

					<p class="f4">Sabbe sānam p'issa brāhmaṇānaṃ dīgha-rattaṃ hitāya sukhāya.|| ||</p>

					<p class="f4">Sabbe ce pi bhante vessā imāya āvaṭṭaniyā āvaṭṭeyyuṃ.|| ||</p>

					<p class="f4">Sabbe sānam p'issa vessānaṃ dīgha-rattaṃ hitāya sukhāya.|| ||</p>

					<p class="f4">Sabbe ce pi bhante suddā imāya āvaṭṭaniyā āvaṭṭeyyuṃ.|| ||</p>

					<p class="f4">Sabbe sānam p'issa suddānaṃ dīgha-rattaṃ hitāya sukhāya.|| ||</p>

					<p class="f4">Sadevako ce pi Bhante loko sa-Mārako sabrahmako sa-s-samaṇa-brāhmaṇī pajā sadeva-manussā imāya āvaṭṭaniyā āvaṭṭeyya.|| ||</p>

					<p class="f4">Sadeva-kassa p'issa lokassa samāra-kassa sabrahma-kassa sa-s-samaṇa-brāhmaṇiyā pajāya sadeva-manussāya dīgha-rattaṃ hitāya sukhāya.|| ||</p>

					<p class="f4">Tena hi bhante upamante karissāmi.|| ||</p>

					<p class="f4">Upamāya p'idh'ekacce viññū purisā bhāsitassa atthaṃ ājānanti.|| ||</p>

					<p class="f4">Bhūta-pubbaṃ bhante aññatarassa brāhmaṇassa jiṇṇassa vuddhassa mahallakassa daharā māṇavikā pajāpatī ahosi gabbhinī upavijañññā.|| ||</p>

					<p class="f4">Atha kho bhante sā māṇavikā taṃ brāhmaṇaṃ etad avoca:|| ||</p>

					<p class="f4">'Gaccha tvaṃ brāhmaṇa,||<br />
					āpaṇā makkaṭacchāpakaṃ kiṇitvā ānehi yo me kumārakassa kīḷāpanako bhavissatī' ti.|| ||</p>

					<p class="f4">Evaṃ vutte bhante so brāhmaṇo taṃ māṇavikaṃ etad avoca:|| ||</p>

					<p class="f4">'Āgamehi tāva bhoti yāva vijāyasi.|| ||</p>

					<p class="f4">Sace tvaṃ bhoti kumārakaṃ vijāyissasi,||<br />
					tassa te ahaṃ āpaṇā makkaṭacchāpakaṃ kiṇitvā ānessāmi.|| ||</p>

					<p class="f4">Yo te kumārakassa kīḷāpanako bhavissati.|| ||</p>

					<p class="f4">Sace pana tvaṃ bhoti kumārikaṃ vijāyissasi,||<br />
					tassā te ahaṃ āpaṇā makkaṭacchāpikaṃ kiṇitvā ānessāmi.|| ||</p>

					<p class="f4">Yā te kumārikāya kīḷāpanikā bhavissatī' ti.|| ||</p>

					<p class="f4">Dutiyam pi kho bhante sā māṇavikā taṃ brāhmaṇaṃ etad avoca:|| ||</p>

					<p class="f4">'Gaccha tvaṃ brāhmaṇa,||<br />
					āpaṇā makkaṭacchāpakaṃ kiṇitvā ānehi yo me kumārakassa kī'āpanako bhavissatī' ti.|| ||</p>

					<p class="f4">Evaṃ vutte bhante so brāhmaṇo taṃ māṇavikaṃ etad avoca:</p>

					<p class="f4">'Āgamehi tāva hoti yāva vijāyasi.|| ||</p>

					<p class="f4">Sace tvaṃ hoti kumārakaṃ vijāyissasi,||<br />
					tassa te ahaṃ āpaṇā makkaṭacchāpakaṃ kiṇitvā ānessāmi.|| ||</p>

					<p class="f4">Yo te kumārakassa kīḷāpanako bhavissati.|| ||</p>

					<p class="f4">Sace pana tvaṃ bhoti kumārikaṃ vijāyissasi,||<br />
					tassā te ahaṃ āpaṇā makkaṭacchāpikaṃ kiṇitvā ānessāmi.|| ||</p>

					<p class="f4">Yā te kumārikāya kīḷāpanikā bhavissatī' ti.|| ||</p>

					<p class="f4">Tatiyam pi kho bhante sā māṇavikā taṃ brāhmaṇaṃ etad avoca:|| ||</p>

					<p class="f4">'Gaccha tvaṃ brāhmaṇa āpaṇā makkaṭacchāpakaṃ kiṇitvā ānehi yo me kumārakassa kī'āpanako bhavissatī' ti.|| ||</p>

					<p class="f4">Atha kho bhante se brāhmaṇo tassā māṇavikāya sāratto paṭibaddha-citto āpaṇā makkaṭacchāpakaṃ kiṇitvā ānetvā taṃ māṇavikaṃ etad avoca:</p>

					<p class="f4">'Ayaṃ te bhoti āpaṇā makkaṭacchāpako <a id="pg385"><span class="f2 g"><b>[385]</b></span></a> kiṇitvā ānīto yo te kumārakassa kīḷāpanako bhavissatī' ti.|| ||</p>

					<p class="f4">Evaṃ vutte bhante sā māṇavikā taṃ brāhmaṇaṃ etad avoca:|| ||</p>

					<p class="f4">'Gaccha tvaṃ brāhmaṇa,imaṃ makkaṭacchāpakaṃ ādāya yena Rattapāṇī rajakaputto ten'upasaṇkami.|| ||</p>

					<p class="f4">Upasaṇkamitvā Rattapāṇiṃ rajakaputtaṃ evaṃ vadehi:</p>

					<p class="f4">'Icchām'ahaṃ samma Rattapāṇī,||<br />
					imaṃ makkaṭacchāpakaṃ pītāvalepanaṃ nāma raṇgajātaṃ rañjitaṃ ākoṭitapaccākoṭitaṃ ubhato-bhāga-vimaṭṭhan' ti.|| ||</p>

					<p class="f4">Atha kho bhante so brāhmaṇo tassā māṇavikāya sāratto paṭibaddha-citto taṃ makkaṭacchāpakaṃ ādāya yena Rattapāṇī rajakaputto ten'upasaṇkami.|| ||</p>

					<p class="f4">Upasaṇkamitvā Rattapāṇiṃ rajakaputtaṃ etad avoca:|| ||</p>

					<p class="f4">'Icchām'ahaṃ samma Rattapāṇī,||<br />
					imaṃ makkaṭacchāpakaṃ pītāvalepanaṃ nāma raṇgajātaṃ3 rañjitaṃ ākoṭitapaccākoṭitaṃ ubhato-bhāga-vimaṭṭhan' ti.|| ||</p>

					<p class="f4">Evaṃ vutte bhante Rattapāṇī rajakaputto taṃ brāhmaṇaṃ etad avoca:|| ||</p>

					<p class="f4">'Ayaṃ kho te bhante makkaṭacchāpako raṇgakkhamo hi kho,||<br />
					no ākoṭanakkhamo no vimajjanakkhamo' ti.|| ||</p>

					<p class="f4">Evam eva kho bhante bālānaṃ Nigaṇṭhānaṃ vādo raṇgakkhamo hi kho bālānaṃ no paṇḍitānaṃ,||<br />
					no anuyogakkhamo,||<br />
					no vimajjanakkhamo.|| ||</p>

					<p class="f4">Atha kho bhante so brāhmaṇo aparena samayena navaṃ dussayugaṃ ādāya yena Rattapāṇī rajakaputto ten'upasaṇkami.|| ||</p>

					<p class="f4">Upasaṇkamitvā Rattapāṇiṃ rajakaputtaṃ etad avoca:|| ||</p>

					<p class="f4">'Icchām'ahaṃ samma-Rattapāṇi,||<br />
					imaṃ navaṃ dussayugaṃ pitāvalepanaṃ nāma raṇgajātaṃ rañjitaṃ3 ākoṭitapaccākoṭitaṃ ubhato-bhāga-vimaṭṭhan' ti.|| ||</p>

					<p class="f4">Evaṃ vutte bhante Rattapāṇī rajakaputto taṃ brāhmaṇaṃ etad avoca:|| ||</p>

					<p class="f4">'Idaṃ kho te bhante navaṃ dussayugaṃ raṇgakkhamañc'eva ākoṭanakmañca vimajjanakkhamañcā' ti.|| ||</p>

					<p class="f4">Evam eva kho bhante tassa Bhagavato vādo arahato Sammā Sambuddhassa raṇgakkhamo c'eva paṇḍitānaṃ no bālānaṃ,||<br />
					anuyogakkhamo ca vimajjanakkhamo cā" ti.|| ||</p>

					<p class="f4">"Sarājikā kho taṃ gahapati parisā evaṃ jānāti:||<br />
					'Upāli gahapati Nigaṇṭhassa Nātaputtassa sāvako' ti.|| ||</p>

					<p class="f4">Kassa taṃ gahapati sāvakaṃ dhāremā" ti?|| ||</p>

					<p class="f4">Evaṃ vutte Upāli gahapati uṭṭhāy'āsanā ekaṃsaṃ uttarā-saṇgaṃ karitvā yena Bhagavā <a id="pg386"><span class="f2 g"><b>[386]</b></span></a> ten'añjalim-panāmetvā Nigaṇṭhaṃ Nātaputtaṃ etad avoca:|| ||</p>

					<p class="f4">"Tena hi bhante suṇāhi yassā'haṃ sāvako:|| ||</p>

					<p>&nbsp;</p>

					<p class="f4 ctr">Dhīrassa vigatamohassa pabhinnakhīlassa vijitavijayassa,||<br />
					Anīghassa susamacittassa vuddhasīlassa sādhupaññassa,||<br />
					Vessantarassa vimalassa Bhagavato tassa sāvako'ham asmi.|| ||</p>

					<p class="f4 ctr">Akathaṃ-kathissa Tusitassa vantalokāmisassa muditassa,||<br />
					Katasamaṇassa manujassa antimasarīrassa narassa,||<br />
					Anopamassa virajassa Bhagavato tassa sāvako'ham asmi.|| ||</p>

					<p class="f4 ctr">Asaṃsayassa kulassa venayikassa sārathivarassa,||<br />
					Anuttarassa ruciradhammassa nikkaṇkha
ssa pabhāsakarassa,||<br />
					Mānacchidassa vīrassa Bhagavato tassa sāvako'ham asmi.|| ||</p>

					<p class="f4 ctr">Nisabhassa appameyyassa gambhīrassa monapattassa,||<br />
					Khemaṇkarassa vedassa dhamm'aṭṭhassa saṃvutattassa,||<br />
					Saṇgātigassa muttassa Bhagavato tassa sāvako'ham asmi.|| ||</p>

					<p class="f4 ctr">Nāgassa pantasenassa khīṇasaṃyojanassa muttassa,||<br />
					Paṭimantakassa dhonassa pannaddhajassa vīta-rāgassa,||<br />
					Dantassa ni-p-papañcassa Bhagavato tassa sāvako'ham asmi.|| ||</p>

					<p class="f4 ctr">Isisattamassa akuhassa tevijjassa brahmapattassa,||<br />
					Nahātakassa padakassa passaddhassa viditavedassa,||<br />
					Purindadassa Sakkassa Bhagavato tassa sāvako'ham asmi.|| ||</p>

					<p class="f4 ctr">Ariyassa bhāvitattassa pattipattassa veyyākaraṇassa,||<br />
					Satīmato vipassissa anabhinatassa no apanatassa,||<br />
					Anejassa vasi-p-pattassa Bhagavato tassa sāvako'ham asmi.|| ||</p>

					<p class="f4 ctr">SamMaggatassa jhāyissa ananugatantarassa suddhassa,||<br />
					Asitassa a-p-pahīnassa pavivittassa aggapattassa,||<br />
					Tiṇṇassa tārayantassa Bhagavato tassa sāvako'ham asmi.|| ||</p>

					<p class="f4 ctr">Santassa bhūripaññassa mahā-paññassa vītalobhassa,||<br />
					Tathāgatassa Sugatassa appaṭi-puggalassa asamassa,||<br />
					Visāradassa nipuṇassa Bhagavato tassa sāvako'ham asmi.|| ||</p>

					<p class="f4 ctr">Taṇhacchidassa Buddhassa vītadhūmassa anupalittassa,||<br />
					Āhuṇeyyassa yakkhassa uttamapuggalassa atulassa,||<br />
					Mahato yasaggapattassa Bhagavato tassa sāvako'hamasmī" ti.|| ||</p>

					<p>&nbsp;</p>

					<p class="f4">"Kadā saññūḷhā pana te gahapati ime samaṇassa Gotamassa vaṇṇā" ti?|| ||</p>

					<p class="f4">Seyyathā pi bhante nānāpupphānaṃ mahā- <a id="pg387"><span class="f2 g"><b>[387]</b></span></a> puppharāsī,||<br />
					tam enaṃ dakkho mālākāro vā mālākārantevāsī vā vicittaṃ mālaṃ gantheyya,||<br />
					evam eva kho bhante so Bhagavā anekavaṇṇo aneka-satavaṇṇo.|| ||</p>

					<p class="f4">Ko hi bhante vaṇṇārahassa vaṇṇaṃ na karissatī" ti|| ||</p>

					<p class="f4">Atha kho Nigaṇṭhassa Bhagavato sakkāraṃ asahamānassa tatth'eva uṇhaṃ lohitaṃ mukhato uggañjīti.|| ||</p>

					<p class="ctr">Upāli Suttaṃ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>