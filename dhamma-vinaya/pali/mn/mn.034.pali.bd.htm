<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 34. The Buddha likens those seekers who follow a teacher who does not know what he is talking about to a herd of cows lead by a cowherd that sends his herd across a river where there is no ford." />
<title>MN 34: Cūḷa Go-Pālaka Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					4. Mahā Yamaka Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p34">Sutta 34</a></h4>

					<h1>Cūḷa Go-Pālaka Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.034.chlm.sbb.htm#p1">chlm</a>][<a href="../../../dhamma-vinaya/pts/mn/mn.034.horn.pts.htm#p1">pts</a>][<a href="../../../dhamma-vinaya/mnl/mn/mn.034.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Vajjīsu viharati Ukkacelāyaṃ Gaṅgāya nadiyā tīre.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ Bhagavā etad avoca:|| ||</p>

					<p class="f4">2. Bhūta-pubbaṃ bhikkhave Māgadhako gopālako duppañña-jātiko vassānaṃ pacchime māse sarada-samaye asamavekkhitvā Gaṅgāya nadiyā orimaṃ tīraṃ asamavekkhitvā pārimaṃ tīraṃ atitthen'eva gāvo patāresi uttaraṃ tīraṃ Suvidehānaṃ.|| ||</p>

					<p class="f4">Atha kho bhikkhave gāvo majjhe Gaṅgāya nadiyā sote āmaṇḍaliyaṃ karitvā tatth'eva anaya-vyasanaṃ āpajjiṃsu.|| ||</p>

					<p class="f4">Taṃ kissa hetu?|| ||</p>

					<p class="f4">Tathā hi so bhikkhave Māgadhako gopālako duppañña-jātiko vassānaṃ pacchime māse sarada-samaye asamavekkhitvā Gaṅgāya nadiyā orimaṃ tīraṃ asamavekkhitvā pārimaṃ tīraṃ atitthen'eva gāvo patāresi uttaraṃ tīraṃ Suvidehānaṃ.|| ||</p>

					<p class="f4">3. Evam eva kho bhikkhave ye hi keci samaṇā vā brāhmaṇā vā akusalā imassa lokassa,||<br />
					akusalā parassa lokassa,||<br />
					akusalā Māradheyyassa,||<br />
					akusalā a-Māradheyyassa,||<br />
					akusalā Maccudheyyassa,||<br />
					akusalā a-Maccudheyyassa,||<br />
					tesaṃ ye sotabbaṃ saddahātabbaṃ maññissanti,||<br />
					tesaṃ taṃ bhavissati dīgha-rattaṃ ahitāya dukkhāya.|| ||</p>

					<p class="f4">4. Bhūta-pubbaṃ bhikkhave Māgadhako gopālako sappañña-jātiko vassānaṃ pacchime māse sarada-samaye samavekkhitvā Gaṅgāya nadiyā orimaṃ tīraṃ samavekkhitvā pārimaṃ tīraṃ titthen'eva gāvo patāresi uttaraṃ tīraṃ suvidehānaṃ.|| ||</p>

					<p class="f4">So paṭhamaṃ patāresi ye te usabhā gopitaro gopariṇāyakā,||<br />
					te tiriyaṃ Gaṅgāya sotaṃ chetvā sotthinā pāraṃ agamaṃsu||<br />
					athāpare patāresi balavagāvo, dammagāvo,||<br />
					te pi tiriyaṃ Gaṅgāya sotaṃ chetvā sotthinā pāraṃ agamaṃsu;||<br />
					athāpare patāresi vacchatare vacchatariyo||<br />
					te pi tiriyaṃ Gaṅgāya sotaṃ chetvā sotthinā pāraṃ agamaṃsu;||<br />
					athāpare patāresi vacchake kisabalake,||<br />
					te pi tiriyaṃ Gaṅgāya sotaṃ chetvā sotthinā pāraṃ agamaṃsu.|| ||</p>

					<p class="f4">Bhūta-pubbaṃ bhikkhave vacchako taruṇako tāvad-eva jātako mātu goravakena vuyhamāno,||<br />
					so pi tiriyaṃ Gaṅgāya sotaṃ chetvā sotthinā pāraṃ agamāsi.|| ||</p>

					<p class="f4">Taṃ kissa hetu?|| ||</p>

					<p class="f4">Tathā hi so bhikkhave Māgadhako gopālako <a id="pg226"><span class="f2 g"><b>[226]</b></span></a> sappañña-jātiko vassānaṃ pacchime māse sarada-samaye samavekkhitvā Gaṅgāya nadiyā orimaṃ tīraṃ samavakkhitvā pārimaṃ tīraṃ titthen'eva gāvo patāresi uttaraṃ tīraṃ Suvidehānaṃ.|| ||</p>

					<p class="f4">5. Evam eva kho bhikkhave ye hi keci samaṇā vā brāhmaṇā vā kusalā imassa lokassa,||<br />
					kusalā parassa lokassa,||<br />
					kusalā Māradheyyassa,||<br />
					kusalā a-Māradheyyassa,||<br />
					kusalā Maccudheyyassa,||<br />
					kusalā a-Maccudheyyassa,||<br />
					tesaṃ ye sotabbaṃ saddahātabbaṃ maññissanti,||<br />
					tesaṃ taṃ bhavissati dīgha-rattaṃ hitāya sukhāya.|| ||</p>

					<p class="f4">6. Seyyathā pi, bhikkhave, ye te usabhā gopitaro gopariṇāyakā tiriyaṃ Gaṅgāya sotaṃ chetvā sotthinā pāraṃ agamaṃsu,||<br />
					evam eva kho, bhikkhave,||<br />
					ye te bhikkhū Arahanto khīṇ'āsavā vusitavanto kata-karaṇīyā ohita-bhārā anuppatta-sadatthā parikkhīṇa-bhava-saṃyojanā samma-d-aññā vimuttā,||<br />
					te pi tiriyaṃ Mārassa sotaṃ chetvā sotthinā pāraṃ gatā.|| ||</p>

					<p class="f4">7. Seyyathā pi te bhikkhave balavagāvo dammagāvo tiriyaṃ Gaṅgāya sotaṃ chetvā sotthinā pāraṃ agamaṃsu,||<br />
					evam eva kho, bhikkhave,||<br />
					ye te bhikkhū pañcannaṃ oram-bhāgiyānaṃ saṃyojanānaṃ parikkhayā opapātikā tattha parinibbāyino anāvatti-dhammā tasmā lokā, te pi tiriyaṃ Mārassa sotaṃ chetvā sotthinā pāraṃ gamissanti.|| ||</p>

					<p class="f4">8. Seyyathā pi te bhikkhave vacchatarā vacchatariyo tiriyaṃ Gaṅgāya sotaṃ chetvā sotthinā pāraṃ agamaṃsu,||<br />
					evam eva kho, bhikkhave,||<br />
					ye te bhikkhū tiṇṇaṃ saṃyojanānaṃ parikkhayā rāga-dosa-mohānaṃ tanuttā Sakad-āgāmino sakideva imaṃ lokaṃ āgantvā dukkhassantaṃ karissanti, te pi tiriyaṃ Mārassa sotaṃ chetvā sotthinā pāraṃ gamisnti.|| ||</p>

					<p class="f4">9. Seyyathā pi te bhikkhave vacchakā kisabalakā tiriyaṃ Gaṅgāya sotaṃ chetvā sotthinā pāraṃ agamaṃsu,||<br />
					evam eva kho, bhikkhave,||<br />
					ye te bhikkhū tiṇṇaṃ saṃyojanānaṃ parikkhayā Sot'āpannā avinipāta-dhammā sambodhi-parāyanā,||<br />
					te pi tiriyaṃ Mārassa sotaṃ chetvā sotthinā pāraṃ gamissanti.|| ||</p>

					<p class="f4">10. Seyyathā pi so bhikkhave vacchako taruṇako tāvad-eva jātako mātu goravakena vuyhamāno tiriyaṃ Gaṅgāya sotaṃ chetvā sotthinā pāraṃ agamāsi,||<br />
					evam eva kho, bhikkhave,||<br />
					ye te bhikkhū Dhamm-ā-nusārino saddh-ā-nusārino,||<br />
					te pi tiriyaṃ Mārassa sotaṃ chetvā sotthinā pāraṃ gamissanti.|| ||</p>

					<p class="f4">11. Ahaṃ kho pana bhikkhave <a id="pg227"><span class="f2 g"><b>[227]</b></span></a> kusalo imassa lokassa,||<br />
					kusalo parassa lokassa,||<br />
					kusalo Māradheyyassa,||<br />
					kusalo a-Māradheyyassa,||<br />
					kusalo Maccudheyyassa,||<br />
					kusalo a-Maccudheyyassa||<br />
					tassa mayhaṃ bhikkhave ye sotabbaṃ saddahātabbaṃ maññissanti,||<br />
					tesaṃ taṃ bhavissati dīgha-rattaṃ hitāya sukhāyāti.|| ||</p>

					<p class="f4">12. Idam avoca Bhagavā||<br />
					idaṃ vatvā Sugato athāparaṃ etad avoca Satthā:|| ||</p>

					      <p class="f4 in2">"Ayaṃ loko paraloko jānatā suppakāsito,<br />
							Yañ ca Mārena samappattaṃ appattaṃ yañ ca Maccunā.|| ||</p>

					      <p class="f4 in2">Sabbaṃ lokaṃ abhiññāya sambuddhena pajānatā,<br />
							Vivaṭaṃ amatadvāraṃ khemaṃ Nibbānapattiyā.|| ||</p>

					      <p class="f4 in2">Chinnaṃ pāpimato sotaṃ viddhastaṃ vinaḷīkataṃ,<br />
							Pāmujjabahulā hotha khemaṃ patthetha bhikkhavo" ti.|| ||</p>

					<p class="ctr">Cūḷa Go-Pālaka Suttaṃ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>