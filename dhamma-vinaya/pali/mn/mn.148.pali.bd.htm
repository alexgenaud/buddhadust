<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 148. An elaboration in great detail of the not-self nature of the six sense realms." />
<title>MN 148: Chachakka Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p148">Sutta 148</a></h4>

					<h1>Chachakka Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.148.chlm.sbb.htm#p1">chlm</a>][<a href="../../../dhamma-vinaya/pts/mn/mn.148.horn.pts.htm#p1">pts</a>][<a href="../../../dhamma-vinaya/ati/mn/mn.148.than.ati.htm#p1">than</a>][<a href="../../../dhamma-vinaya/wp/mn/mn.148.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.148.upal.mnl.htm#p1">upal</a>][<a href="../../../dhamma-vinaya/bd/mn/mn.148.olds.bd.htm#p1">olds</a>]</span> Evaɱ me sutaɱ:</p>

					<p class="f4">Evaɱ me sutaɱ: ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi: 'bhikkhavo' ti.|| ||</p>

					<p class="f4">Bhadante ti te bhikkhu Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Dhammaɱ vo bhikkhave,||<br />
					desissāmi ādi kalyāṇaɱ majjhe kalyāṇaɱ pariyosāna-kalyāṇaɱ sātthaɱ savyañ janaɱ kevala-paripuṇṇaɱ parisuddhaɱ Brahma-cariyaɱ pakāsissāmi.|| ||</p>

					<p class="f4">Yad idaɱ cha chakkāni.|| ||</p>

					<p class="f4">Taɱ suṇātha,||<br />
					sādhukaɱ manasi-karotha.|| ||</p>

					<p class="f4">Bhāsissāmī' ti.|| ||</p>

					<p class="f4">Evaɱ bhantehi kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Cha ajjhattikāni āyatanāni veditabbāni.|| ||</p>

					<p class="f4">Cha bāhirāni āyatanāni vedinabbāni.|| ||</p>

					<p class="f4">Cha viññāṇa-kāyā veditabbā.|| ||</p>

					<p class="f4">Cha phassa-kāyā veditabbā.|| ||</p>

					<p class="f4">Cha vedanākāyā veditabbā.|| ||</p>

					<p class="f4">Cha taṇhākāyā veditabbā.|| ||</p>

					<p class="f4">Cha ajjhattikāni āyatanāni veditabbānī'ti iti kho pan'etaɱ vuttaɱ.|| ||</p>

					<p class="f4">Kiñ c'etaɱ paṭicca vuttaɱ.|| ||</p>

					<p class="f4">Cakkhāyatanaɱ sotāyatanaɱ ghānāyatanaɱ jivhāyatanaɱ kāyāyatanaɱ manāyatanaɱ.|| ||</p>

					<p class="f4">'Cha ajjhattikāni āyatanāni veditabbānī'ti iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Idaɱ paṭhamaɱ chakkaɱ.|| ||</p>

					<p class="f4"><a id="pg281"><span class="f2 g"><b>[281]</b></span></a> 'Cha bāhirāni āyatanāni veditabbānī'ti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ.|| ||</p>

					<p class="f4">Rūp'āyatanaɱ saddāyatanaɱ gandh'āyatanaɱ ras'āyatanaɱ phoṭṭhabb'āyatanaɱ dhamm'āyatanaɱ.|| ||</p>

					<p class="f4">Cha bāhirāni āyatanāni veditabbānī' ti.|| ||</p>

					<p class="f4">Iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Idaɱ dutiyaɱ chakkaɱ.|| ||</p>

					<p class="f4">'Cha viññāṇa-kāyā veditabbā' ti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ.|| ||</p>

					<p class="f4">Cakkhuñ ca paṭicca rūpe ca uppajjati cakkhu-viññāṇaɱ.|| ||</p>

					<p class="f4">Sotañ ca paṭicca sadde ca uppajjati sota-viññāṇaɱ ghānañca paṭicca gandhe ca uppajjati ghāna-viññāṇaɱ.|| ||</p>

					<p class="f4">Jivhañ ca paṭicca rase ca uppajjati jivhā-viññāṇaɱ.|| ||</p>

					<p class="f4">Kāyañ ca paṭicca phoṭṭhabbe ca uppajjati kāya-viññāṇaɱ.|| ||</p>

					<p class="f4">Manañ ca paṭicca dhamme ca uppajjati mano-viññāṇaɱ.|| ||</p>

					<p class="f4">'Cha viññāṇa-kāyā veditabbā' ti iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Idaɱ tatiyaɱ chakkaɱ|| ||</p>

					<p class="f4">'Cha phassa-kāyā veditabbā' ti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ.|| ||</p>

					<p class="f4">Cakkhuñ ca paṭicca rūpe ca uppajjati cakkhu-viññāṇaɱ,||<br />
					tiṇṇaɱ saŋgati phasso.|| ||</p>

					<p class="f4">Sotañ ca paṭicca sadde ca uppajjati sota-viññāṇaɱ,||<br />
					tiṇṇaɱ saŋgati phasso.|| ||</p>

					<p class="f4">Ghānañca paṭicca gandhe ca uppajjati ghāna-viññāṇaɱ,||<br />
					tiṇṇaɱ saŋgati phasso.|| ||</p>

					<p class="f4">Jivhañ ca paṭicca rase ca uppajjati jivhā-viññāṇaɱ,||<br />
					tiṇṇaɱ saŋgati phasso.|| ||</p>

					<p class="f4">Kāyañ ca paṭicca phoṭṭhabbe ca uppajjati kāya-viññāṇaɱ,||<br />
					tiṇṇaɱ saŋgati phasso.|| ||</p>

					<p class="f4">Manañ ca paṭicca dhamme ca uppajjati mano-viññāɱ,||<br />
					tiṇṇaɱ saŋgati phasso.|| ||</p>

					<p class="f4">'Cha phassa-kāyā veditabbā' ti iti yaɱ taɱ vuttaɱ idam etaɱ paṭicca vuttaɱ.|| ||</p>

					<p class="f4">Idaɱ catutthaɱ chakkaɱ.|| ||</p>

					<p class="f4">'Cha vedanākāyā veditabbā' ti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ.|| ||</p>

					<p class="f4">Cakkhuñ ca paṭicca rūpe ca uppajjati cakkhu-viññāṇaɱ,||<br />
					tiṇṇaɱ saŋgati phasso,||<br />
					phassa paccayā vedanā.|| ||</p>

					<p class="f4">Sotañ ca paṭicca sadde ca uppajjati sota-viññāṇaɱ,||<br />
					tiṇṇaɱ saŋgati phasso,||<br />
					phassa paccayā vedanā ghānañca paṭicca gandhe ca uppajjati ghāna-viññāṇaɱ,||<br />
					tiṇṇaɱ saŋgati phasso,||<br />
					phassa paccayā vedanā.|| ||</p>

					<p class="f4">Jivhañ ca paṭicca rase ca uppajjati jivhā-viññāṇaɱ,||<br />
					tiṇṇaɱ saŋgati phasso,||<br />
					phassa paccayā vedanā.|| ||</p>

					<p class="f4">Kāyañ ca paṭicca phoṭṭhabbe ca uppajjati kāya-viññāṇaɱ,||<br />
					tiṇṇaɱ saŋgati phasso,||<br />
					phassa paccayā vedanā.|| ||</p>

					<p class="f4">Manañ ca paṭicca dhamme ca uppajjati mano-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa paccayā vedanā.|| ||</p>

					<p class="f4">'Cha vedanākāyā veditabbā' ti iti yaɱ <a id="pg282"><span class="f2 g"><b>[282]</b></span></a> taɱ vuttaɱ.|| ||</p>

					<p class="f4">Idam etaɱ paṭicca vuttaɱ.|| ||</p>

					<p class="f4">Idaɱ pañcamaɱ chakkaɱ.|| ||</p>

					<p class="f4">'Cha taṇhākāyā veditabbā' ti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ.|| ||</p>

					<p class="f4">Cakkhuñ ca paṭicca rūpe ca uppajjati cakkhu-viññāṇaɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">Sotañ ca paṭicca sadde ca uppajjati sota-viññāṇaɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">Ghānañca paṭicca gandhe ca uppajjati ghāna-viññāṇaɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">Jivhañ ca paṭicca rase ca uppajjati jivhā-viññāṇaɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">Kāyañ ca paṭicca phoṭṭhabbe ca uppajjati kāya-viññāṇaɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">Manañ ca paṭicca dhamme ca uppajjati mano-viññāɱ,||<br />
					tiṇṇaɱ saŋgati phasso,||<br />
					phassa-paccayā vedanā,||<br />
					vedanā-paccayā taṇhā.|| ||</p>

					<p class="f4">'Cha taṇhākāyā veditabbā' ti iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Idaɱ chaṭṭhaɱ chakkaɱ.|| ||</p>

					<p class="f4">Cakkhuɱ attāti yo vadeyya taɱ na uppajjati.|| ||</p>

					<p class="f4">Cakkhussa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					cakkhuɱ attāti yo vadeyya.|| ||</p>

					<p class="f4">Iti cakkhuɱ anattā.|| ||</p>

					<p class="f4">'Rūpā attā'ti yo vadeyya taɱ na uppajjati.|| ||</p>

					<p class="f4">Rūpānaɱ uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati rūpā attāti yo vadeyya.|| ||</p>

					<p class="f4">Iti cakkhuɱ anattā.|| ||</p>

					<p class="f4">Rūpā anattā.|| ||</p>

					<p class="f4">Cakkhu-viññāṇaɱ attā'ti yo vadeyya taɱ na uppajjati.|| ||</p>

					<p class="f4">Cakkhu-viññāṇassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati 'cakkhu-viññāṇaɱ attā'ti yo vadeyya.|| ||</p>

					<p class="f4">Iti cakkhuɱ anattā rūpā anattā cakkhu-viññāṇaɱ anattā.|| ||</p>

					<p class="f4">Cakkhu-samphasso attā'ti yo vadeyya taɱ na uppajjati.|| ||</p>

					<p class="f4">Cakkhu-samphassassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati.|| ||</p>

					<p class="f4">'Attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati cakkhu-samphasso attā'ti yo vadeyya.|| ||</p>

					<p class="f4">Iti cakkhuɱ anattā,||<br />
					rūpā anattā,||<br />
					cakkhu-viññāṇaɱ anattā,||<br />
					cakkhu-samphasso anattā.|| ||</p>

					<p class="f4">'Vedanā attā'ti yo vadeyya <a id="pg283"><span class="f2 g"><b>[283]</b></span></a> taɱ na uppajjati.|| ||</p>

					<p class="f4">Vedanāya uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					vedanā attāti yo vadeyya.|| ||</p>

					<p class="f4">Iti cakkhuɱ anattā rūpā anattā cakkhu-viññāṇaɱ anattā cakkhu-samphasso anattā.|| ||</p>

					<p class="f4">Vedanā anattā.|| ||</p>

					<p class="f4">'Taṇhā attā'ti yo vadeyya taɱ na uppajjati.|| ||</p>

					<p class="f4">Taṇhāya uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					'taṇhā attā'ti yo vadeyya.|| ||</p>

					<p class="f4">Iti cakkhuɱ anattā rūpā anattā cakkhu-viññāṇaɱ anattā cakkhu-samphasso anattā,||<br />
					vedanā anattā.|| ||</p>

					<p class="f4">Taṇhā anattā.|| ||</p>

					<p class="f4">Sotaɱ attāti yo vadeyya taɱ na uppajjati.|| ||</p>

					<p class="f4">Sotassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					sotaɱ attāti yo vadeyya.|| ||</p>

					<p class="f4">Iti sotaɱ anattā.|| ||</p>

					<p class="f4">Ghānaɱ attāti yo vadeyya taɱ na uppajjati.|| ||</p>

					<p class="f4">Ghānassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					ghānaɱ attāti yo vadeyya.|| ||</p>

					<p class="f4">Iti ghānaɱ anattā jivhāattāti yo vadeyya taɱ na uppajjati.|| ||</p>

					<p class="f4">Jivhassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					jivhā attāti yo vadeyya.|| ||</p>

					<p class="f4">Iti jivhā anattā.|| ||</p>

					<p class="f4">Kāyo attāti yo vadeyya taɱ na uppajjati.|| ||</p>

					<p class="f4">Kāyassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati,||<br />
					kāyaɱ attāti yo vadeyya.|| ||</p>

					<p class="f4">Iti kāyaɱ anattā.|| ||</p>

					<p class="f4">Mano attāti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Manassa uppādopi vayopi paññāyati.|| ||</p>

					<p class="f4">Yassa kho pana uppādopi vāyopi paññāyati.|| ||</p>

					<p class="f4">'Attā me uppajjati ca ceti cāti iccassa evamāgataɱ hoti.|| ||</p>

					<p class="f4">Tasmā taɱ na uppajjati mano attāti yo vadeyya.|| ||</p>

					<p class="f4">Iti mano anattā.|| ||</p>

					<p class="f4">'Dhammā attā'ti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Dhammānaɱ uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati.|| ||</p>

					<p class="f4">'Dhammā attā'ti yo vadeyya.|| ||</p>

					<p class="f4">Iti mano anattā dhammā anattā.|| ||</p>

					<p class="f4">'Mano-viññāṇaɱ attā'ti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Manoviññāṇassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati.|| ||</p>

					<p class="f4">'Dhammā attā'ti yo vadeyya.|| ||</p>

					<p class="f4">Iti mano anattā dhammā anattā,||<br />
					mano viññāṇaɱ anattā.|| ||</p>

					<p class="f4">'Mano-samphasso attā'ti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Mano-samphassassa uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati.|| ||</p>

					<p class="f4">'Mano-samphasso attā'ti yo vadeyya.|| ||</p>

					<p class="f4">Iti mano anattā,||<br />
					dhammā anattā,||<br />
					mano-viññāṇaɱ anattā,||<br />
					mano-samphasso anattā.|| ||</p>

					<p class="f4">'Vedanā attā'ti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Vedanāya uppādopi vayopi paññāyati.|| ||</p>

					<p class="f4">Yassa kho pana <a id="pg284"><span class="f2 g"><b>[284]</b></span></a> uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati.|| ||</p>

					<p class="f4">'Vedanā attā'ti yo vadeyya.|| ||</p>

					<p class="f4">Iti mano anattā,||<br />
					dhammā anattā,||<br />
					mano-viññāṇaɱ anattā,||<br />
					mano-samphasso anattā,||<br />
					vedanā anattā.|| ||</p>

					<p class="f4">'Taṇhā attā'ti yo vadeyya.|| ||</p>

					<p class="f4">Taɱ na uppajjati.|| ||</p>

					<p class="f4">Taṇhāya uppādopi vayopi paññāyati.|| ||</p>

					<p class="f4">Yassa kho pana uppādopi vayopi paññāyati,||<br />
					'attā me uppajjati ca veti cā'ti iccassa evamāgataɱ hoti.|| ||</p>

					<p class="f4">Tasmā taɱ na uppajjati.|| ||</p>

					<p class="f4">'Taṇhā attā'ti yo vadeyya.|| ||</p>

					<p class="f4">Iti mano anattā,||<br />
					dhammā anattā,||<br />
					mano-viññāṇaɱ anattā,||<br />
					mano-samphasso anattā,||<br />
					vedanā anattā,||<br />
					taṇhā anattā.|| ||</p>

					<p class="f4">Ayaɱ kho pana bhikkhave,||<br />
					sakkāya samudaya-gāminī paṭipadā: cakkhuɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Rūpe 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Cakkhu-viññāṇaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Cakkhu-samphassaɱ etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Vedanaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Taṇhaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Sotaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Ghānaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Jivhaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Kāyaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Manaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Dhamme 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Mano-viññāṇaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Mano-samphassaɱ etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Vedanaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Taṇhaɱ 'etaɱ mama,||<br />
					eso'ham asmi,||<br />
					eso me attā'ti samanupassati.|| ||</p>

					<p class="f4">Ayaɱ kho pana bhikkhave,||<br />
					sakkāya nirodha-gāminī-paṭipadā: cakkhuɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Rūpe 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Cakkhu-viññāṇaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Cakkhu-samphassaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Vedanaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Taṇhaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Sotaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Ghānaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Jivhaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Kāyaɱ 'n'etaɱ mama,||<br />
					neso'ham asmi,||<br />
					na neso attā'ti samanupassati.|| ||</p>

					<p class="f4">Manaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Dhamme 'n'etaɱ mama,||<br />
					|| ||</p>

					<p class="f4">N'eso'ham asmi,||<br />
					na m'eso attā'ti samanupassati.|| ||</p>

					<p class="f4">Mano-viññāṇaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Mano-samphassaɱ n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Vedanaɱ <a id="pg285"><span class="f2 g"><b>[285]</b></span></a> nataɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Taṇhaɱ 'n'etaɱ mama,||<br />
					neso'ham asmi,||<br />
					na m'eso attā'ti samanupassati.|| ||</p>

					<p class="f4">Cakkhuñ ca bhikkhave,||<br />
					paṭicca rūpe ca uppajjati cakkhu-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati.|| ||</p>

					<p class="f4">Tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4">Sotañ ca bhikkhave paṭicca sadde ca uppajjati sota-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati.|| ||</p>

					<p class="f4">Tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4">Ghānañca bhikkhave,||<br />
					paṭicca gandhe ca uppajjati ghāna-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati.|| ||</p>

					<p class="f4">Tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4">Jivhañ ca bhikkhave,||<br />
					paṭicca rase ca uppajjati jivhā-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati.|| ||</p>

					<p class="f4">Tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4">Kāyañ ca bhikkhave,||<br />
					paṭicca phoṭṭhabbe ca uppajjati kāya-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati.|| ||</p>

					<p class="f4">Tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4">Manañ ca bhikkhave,||<br />
					paṭicca dhamme ca uppajjati mano-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno abhinandati abhivadati ajjhosāya tiṭṭhati.|| ||</p>

					<p class="f4">Tassa rāg-ā-nusayo anuseti.|| ||</p>

					<p class="f4">Dukkhāya vedanāya phuṭṭho samāno socati kilamati paridevati urattāḷiɱkandati sammohaɱ āpajjati,||<br />
					tassa paṭighā'nusayo anuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa avijjā'nusayo anuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ a-p-pahāya dukkhāya vedanāya paṭighā'nusayaɱ appaṭi-vinodetvā adukkha-m-asukhāya vedanāya avijjā'nusayaɱ asamūhanitvā avijjaɱ a-p-pahāya vijjaɱ anuppādetvā diṭṭhe'va dhamme dukkhass-antakaro bhavissatīti n'etaɱ ṭhānaɱ vijjati.|| ||</p>

					<p class="f4"><a id="pg286"><span class="f2 g"><b>[286]</b></span></a> Cakkhuñ ca kho bhikkhave,||<br />
					paṭicca rūpe ca uppajjati cakkhu-viññāṇaɱ.|| ||</p>

					<p class="f4">Tiṇṇaɱ saŋgati phasso.|| ||</p>

					<p class="f4">Phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati,||<br />
					tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">Sotañ ca bhikkhave,||<br />
					paṭicca sadde ca uppajjati sota-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati.|| ||</p>

					<p class="f4">Tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">Ghānañca bhikkhave,||<br />
					paṭicca gandhe ca uppajjati ghāna-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati.|| ||</p>

					<p class="f4">Tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">Jivhañ ca bhikkhave,||<br />
					paṭicca rase ca uppajjati jivhā-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati.|| ||</p>

					<p class="f4">Tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">Kāyañ ca bhikkhave,||<br />
					paṭicca phoṭṭhabbe ca uppajjati kāya-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati.|| ||</p>

					<p class="f4">Tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">|| ||</p>

					<p class="f4">Manañ ca bhikkhave,||<br />
					paṭicca dhamme ca uppajjati mano-viññāṇaɱ.|| ||</p>

					<p class="f4">Tiṇṇaɱ saŋgati phasso,||<br />
					phassa-paccayā uppajjati vedayitaɱ sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So sukhāya vedanāya phuṭṭho samāno n'ābhinandati,||<br />
					n'ābhivadati,||<br />
					nājjhosāya tiṭṭhati.|| ||</p>

					<p class="f4">Tassa rāg-ā-nusayo nānuseti.|| ||</p>

					<p class="f4">Dukkhāya vedanāya phuṭṭho samāno na socati,||<br />
					na kilamati,||<br />
					na paridevati,||<br />
					na urattāḷiɱkandati,||<br />
					na sammohaɱ āpajjati.|| ||</p>

					<p class="f4">Tassa paṭighā'nusayo nānuseti.|| ||</p>

					<p class="f4">Adukkhamasukhāya vedanāya phuṭṭho samāno tassā vedanāya samudayañ ca atthaŋ-gamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa avijjā'nusayo nānuseti.|| ||</p>

					<p class="f4">So vata bhikkhave,||<br />
					sukhāya vedanāya rāg-ā-nusayaɱ pahāya dukkhāya vedanāya paṭighā'nusayaɱ paṭivinodetvā adukkha-m-asukhāya vedanāya avijjā'nusayaɱ samūhanitvā avijjaɱ pahāya vijjaɱ uppādetvā diṭṭhe'va dhamme dukkhass-antakaro bhavissatīti ṭhāname taɱ vijjati.|| ||</p>

					<p class="f4">|| ||</p>

					<p class="f4">Evaɱ passaɱ bhikkhave,||<br />
					sutavā ariya-sāvako cakkhusmiɱ nibbindati.|| ||</p>

					<p class="f4">Rūpesu nibbindati.|| ||</p>

					<p class="f4">Cakkhu-viññāṇe nibbindati.|| ||</p>

					<p class="f4">Cakkhu-samphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Sotasmiɱ nibbindati.|| ||</p>

					<p class="f4">Saddesu nibbindati.|| ||</p>

					<p class="f4">Sota-viññāṇe nibbindati.|| ||</p>

					<p class="f4">Sota-samphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Ghānasmiɱ nibbindati.|| ||</p>

					<p class="f4">Gandhesu nibbindati.|| ||</p>

					<p class="f4">Ghāna-viññāṇe nibbindati.|| ||</p>

					<p class="f4">Ghāna-samphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Jivhāya nibbindati.|| ||</p>

					<p class="f4">Rasesu nibbindati.|| ||</p>

					<p class="f4">Jivhā-viññāṇe nibbindati.|| ||</p>

					<p class="f4">Jivhāsamphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Kāyasmiɱ nibbindati.|| ||</p>

					<p class="f4">Phoṭṭhabbesu nibbindati.|| ||</p>

					<p class="f4">Kāya-viññāṇe nibbindati.|| ||</p>

					<p class="f4">Kāya-samphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Manasmiɱ nibbindati.|| ||</p>

					<p class="f4">Dhammesu nibbindati.|| ||</p>

					<p class="f4">Manoviññāṇe nibbindati.|| ||</p>

					<p class="f4">Mano-samphasse nibbindati.|| ||</p>

					<p class="f4">Vedanāya nibbindati taṇhāya nibbindati.|| ||</p>

					<p class="f4">Nibbindaɱ <a id="pg287"><span class="f2 g"><b>[287]</b></span></a> virajjati,||<br />
					virāgā vimuccati,||<br />
					vimuttasmiɱ vimuttamiti ñāṇaɱ hoti: 'khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā'ti pajānātī ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhu Bhagavato bhāsitaɱ abhinandunti.|| ||</p>

					<p class="f4">Imasmiñ ca kho pana veyyā-kara-ṇasmiɱ bhaññamāne saṭṭhimattānaɱ bhikkhūnaɱ anupādāya āsavehi cittāni vimucciɱsūti.|| ||</p>

					<p class="f4 ctr">Cha chakka suttaɱ chaṭṭhaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>