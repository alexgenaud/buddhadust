<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima NIkaya, Sutta 89. Raja Pasenadi pays a visit to the Buddha and shows great respect and enumerates the reasons for his great respect." />
<title>MN 89: Dhamma-Cetiya Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					4. Rāja Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p89">Sutta 89</a></h4>

					<h1>Dhamma-Cetiya Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg118"><span class="f2 g"><b>[118]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/mn/mn.089.horn.pts.htm#p1">pts</a>][<a href="../../../dhamma-vinaya/chlm/mn/mn.089.chlm.sbb.htm#p1">chlm</a>][<a href="../../../dhamma-vinaya/mnl/mn/mn.089.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sakkesu viharati.|| ||</p>

					<p class="f4">Medaḷumpaɱ nāma Sakkānaɱ nigamo.|| ||</p>

					<p class="f4">Tena kho pana samayena rājā Pasenadi Kosalo Naṅgarakaɱ anuppatto hoti kenaci-d-eva karaṇīyena.|| ||</p>

					<p class="f4">Atha kho rājā Pasenadi Kosalo Dīghaɱ Kārāyanaɱ āmantesi:|| ||</p>

					<p class="f4">'Yojehi samma Kārāyana, bhadrāni bhadrāni yānāni,||<br />
					uyyāna-bhūmiɱ gacchāma subhumiɱ dassanāyā' ti.|| ||</p>

					<p class="f4">'Evaɱ devā' ti kho Dīgho Kārāyano rañño Pasenadissa Kosalassa paṭi-s-sutvā bhadrāni bhadrāni yānāni yojāpetvā rañño Pasenadissa Kosalassa paṭivedesi:|| ||</p>

					<p class="f4">'Yuttāni kho te, deva, bhadrāni bhadrāni yānāni,||<br />
					yassa dāni kālaɱ maññasī' ti.|| ||</p>

					<p class="f4">Atha kho rājā Pasenadi Kosalo bhadraɱ yānaɱ abhiruhitvā bhadrehi bhadrehi yānehi Naṅgarakamhāā niyyāsi mahacca rājānubhāvena yena ārāmo tena pāyāsi.|| ||</p>

					<p class="f4">Yāvatikā yānassa bhūmi yānena gantvā yānā paccorohitvā pattiko va ārāmaɱ pāvisi.|| ||</p>

					<p class="f4">Addasā kho rājā Pasenadi Kosalo ārāme jaṅghā-vihāraɱ anucaṅkamamāno anuvicaramāno rukkha-mūlāni pāsādikāni pasādanī yāni appa-saddāni appa-nigghosāni vijanavātāni manussarāhaseyyakāni paṭisallānasāruppāni.|| ||</p>

					<p class="f4">Disvāna Bhagavantaɱ yeva ārabbha sati udapādi:|| ||</p>

					<p class="f4">'Imāni kho tāni rukkha-mūlāni pāsādikāni pasādanīyāni appa-saddāni appa-nigghosāni vijanavātāni manussarāhaseyyakāni paṭisallāṇasāruppāni,||<br />
					yattha sudaɱ mayaɱ taɱ Bhagavantaɱ payirupāsāma arahantaɱ Sammā Sambuddhan ti.|| ||</p>

					<p class="f4">Atha kho rājā Pasenadi Kosalo Dīghaɱ Kārāyanaɱ āmantesi:|| ||</p>

					<p class="f4">'Imāni kho samma Kārāyana, tāni rukkha-mūlāni pāsādāni pasādanīyāni appa-saddāni appa-nigghosāni vijanavātāni manussarāhaseyyakāni paṭisallānasāruppāni,||<br />
					yattha sudaɱ mayaɱ taɱ Bhagavanataɱ payirupāsāma arahantaɱ Sammā Sambuddhaɱ.|| ||</p>

					<p class="f4">Kahaɱ nu kho, samma Kārāyana, etarahi so <a id="pg119"><span class="f2 g"><b>[119]</b></span></a> Bhagavā viharati arahaɱ Sammā-SamBuddho' ti?|| ||</p>

					<p class="f4">'Atthi mahārāja, Medaḷumpaɱ nāma Sakkānaɱ nigamo.|| ||</p>

					<p class="f4">Tattha so Bhagavā etarahi arahaɱ Sammā-SamBuddho viharatī' ti.|| ||</p>

					<p class="f4">'Kīva dūro pana samma Kārāyana,||<br />
					Naṅgarakamhā Medaḷumpaɱ nāma Sakkānaɱ nigamo hotī' ti?|| ||</p>

					<p class="f4">'Na dūre mahārāja, tīṇi yojanāni.|| ||</p>

					<p class="f4">Sakkā divasāvasesena gantun' ti.|| ||</p>

					<p class="f4">'Tena hi samma Kārāyana,||<br />
					yojehi bhadrāni bhadrāni yānāni;||<br />
					gamissāma mayaɱ taɱ Bhagavantaɱ dassanāya arahantaɱ Sammā Sambuddhan' ti.|| ||</p>

					<p class="f4">'Evaɱ devā' ti kho Dīgho Kārāyano rañño Pasenadissa Kosalassa paṭisutvā bhadrāni bhadrāni yānāni yojāpetvā rañño Pasenadissa Kosalassa paṭivedesi:|| ||</p>

					<p class="f4">'Yuttāni kho te, deva, bhadrāni bhadrāni yānāni.|| ||</p>

					<p class="f4">Yassa dāni kālaɱ maññasi' ti.|| ||</p>

					<p class="f4">Atha kho rājā Pasenadi Kosalo bhadraɱ yānaɱ abhiruhitvā bhadrehi bhadrehi yānehi Naṅgarakamhā niyyāsi yena Medaḷumpaɱ nāma Sakkānaɱ nigamo tena pāyāsi ten'eva divasāvasesena Medaḷumpaɱ nāma Sakkānaɱ nigamaɱ sampāpuṇi,||<br />
					yena ārāmo tena pāyāsi.|| ||</p>

					<p class="f4">Yāvatikā yānassa bhūmi yānena gantvā,||<br />
					yānā paccorohitvā pattiko va ārāmaɱ pāvisi.|| ||</p>

					<p class="f4">Tena kho pana samayena sambahulā bhikkhū abhokāse caṅkamanti.|| ||</p>

					<p class="f4">Atha kho rājā Pasenadi Kosalo yena te bhikkhu ten'upasaṅkami.|| ||</p>

					<p class="f4">Upasaṅkamitvā te bhikkhu etad avoca:|| ||</p>

					<p class="f4">'Kahaɱ nu kho bhante, etarahi so Bhagavā viharati arahaɱ Sammā-SamBuddho?|| ||</p>

					<p class="f4">Dassanakāmā hi mayaɱ taɱ Bhagavantaɱ arahantaɱ Sammā Sambuddhan' ti.|| ||</p>

					<p class="f4">'Eso mahārāja vihāro saɱvutadvāro;||<br />
					tena appasaddo upasaṅkamitvā ataramāno āḷindaɱ pavisitvā ukkāsitvā aggaḷaɱ ākoṭehi,||<br />
					vivarissati te Bhagavā dvāran' ti.|| ||</p>

					<p class="f4">Atha kho rājā Pasenadi Kosalo tatth'eva khaggañ ca uṇhīsañ ca Dīghassa Kārāyanassa pādāsi.|| ||</p>

					<p class="f4">Atha kho Dīghassa Kārāyanassa etad ahosi:|| ||</p>

					<p class="f4">'Rahāyati kho dāni mahārājā;||<br />
					ten idh'eva dāni mayā ṭhātabban' ti?|| ||</p>

					<p class="f4">Atha kho rājā Pasenadi Kosalo yena so vihāro saɱvutadvāro tena appasaddo upasaṅkamitvā ataramāno āḷindaɱ pavisitvā ukkāsitvā aggaḷaɱ ākoṭesi.|| ||</p>

					<p class="f4">Vivari Bhagavā dvāraɱ.|| ||</p>

					<p class="f4">Atha kho rājā Pasenadi Kosalo <a id="pg120"><span class="f2 g"><b>[120]</b></span></a> vihāraɱ pavisitvā Bhagavato pāde sirasā patitvā Bhagavato pādāni mukhena ca paricumbati pāṇīhi ca parisambāhati,||<br />
					nāmañ ca sāveti:|| ||</p>

					<p class="f4">'Rājāhaɱ bhante, Pasenadi Kosalo,||<br />
					rājāhaɱ bhante, Pasenadi Kosalo' ti.</p>

					<p class="f4">Kiɱ pana tvaɱ mahārāja,||<br />
					attha-vasaɱ sampassamāno imasmiɱ sarīre eva-rūpaɱ paramanipaccākāraɱ karosi,||<br />
					mittūpahāraɱ upadaɱsesī ti?|| ||</p>

					<p class="f4">'Atthi kho me bhante, Bhagavati dhamm'anvayo, hoti:|| ||</p>

					<p class="f4">'Sammāsambuddho Bhagavā,||<br />
					svākkhāto Bhagavatā dhammo,||<br />
					su-paṭipanno Bhagavato sāvaka-saṅgho' ti.|| ||</p>

					<p class="f4">Idh'āhaɱ bhante, passāmi eke samaṇa-brāhmaṇe pariyanta-kataɱ Brahma-cariyaɱ carante dasa pi vassāni,||<br />
					vīsatim pi vassāni,||<br />
					tiɱsam pi vassāni,||<br />
					cattārisam pi vassāni.|| ||</p>

					<p class="f4">Te aparena samayena sunahātā suvilittā kappitakesa-massu pañcahi kāma-guṇehi samappitā samaṅgi-bhūtā parivārenti.|| ||</p>

					<p class="f4">Idha panāhaɱ bhante, bhikkhu passāmi yāva-jīvaɱ apāṇakoṭikaɱ paripuṇṇaɱ parisuddhaɱ Brahma-cariyaɱ carante.|| ||</p>

					<p class="f4">Na kho panāhaɱ bhante, ito bahiddhā aññaɱ evaɱ paripuṇṇaɱ parisuddhaɱ Brahma-cariyaɱ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca paraɱ bhante, rājāno pi rājūhi vivadanti.|| ||</p>

					<p class="f4">Khattiyā pi khattiyehi vivadanti.|| ||</p>

					<p class="f4">Brāhmaṇā pi brāhmaṇehi vivadanti.|| ||</p>

					<p class="f4">Gahapatī pi gahapatīhi vivadanti.|| ||</p>

					<p class="f4">Mātā pi puttena vivadati.|| ||</p>

					<p class="f4">Putto pi mātarā vivadati.|| ||</p>

					<p class="f4">Pitā pi puttena vivadati.|| ||</p>

					<p class="f4">Putto pi pitarā vivadati.|| ||</p>

					<p class="f4">Bhātā pi bhātarā vivadati.|| ||</p>

					<p class="f4">Bhātā pi bhaginiyā vivadati.|| ||</p>

					<p class="f4">Bhagini pi bhātarā vivadati.|| ||</p>

					<p class="f4">Sahāyo pi sahāyena vivadati.|| ||</p>

					<p class="f4">Idha panāhaɱ bhante, bhikkhu passāmi samaggā sammodamānā avivadamānā khīrodakībhūtā añña- <a id="pg121"><span class="f2 g"><b>[121]</b></span></a> maññaɱ piya-cakkhūhi sampassantā viharanti.|| ||</p>

					<p class="f4">Na kho panāhaɱ bhante,||<br />
					ito bahiddhā aññaɱ evaɱ samaggaɱ parisaɱ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca parāhaɱ bhante,||<br />
					ārāmena ārāmaɱ uyyānena uyyānaɱ anucaṅkamāmi anuvicarāmi.|| ||</p>

					<p class="f4">So'haɱ tattha passāmi eke samaṇa-brāhmaṇe kise lūkhe dubbaṇṇe uppaṇḍuppaṇḍukajāte dhamanisanthatagatte na viya maññe cakkhuɱ bandhante janassa dassanāya.|| ||</p>

					<p class="f4">Tassa mayhaɱ bhante evaɱ hoti:||<br />
					addhā ime āyasmanto anabhiratā vā Brahma-cariyaɱ caranti.|| ||</p>

					<p class="f4">Atthi vā tesaɱ kiñci pāpaɱ kammaɱ kataɱ paṭi-c-channaɱ tathā ime āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,||<br />
					na viya maññe cakkhuɱ bandhanti janassa dassanāyā ti.|| ||</p>

					<p class="f4">Tyāhaɱ upasaṅkamitvā evaɱ vadāmi:|| ||</p>

					<p class="f4">Kin nu kho tumhe āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,||<br />
					na viya maññe cakkhuɱ bandhatha janassa dassanāyā ti?|| ||</p>

					<p class="f4">Te evam āhaɱsu:|| ||</p>

					<p class="f4">'Bandhukarogo no maharājā' ti.|| ||</p>

					<p class="f4">Idha panāhaɱ bhante, bhikkhū passāmi haṭṭhapahaṭṭhā udaggudaggā abhiratarūpā pīṇitindriyā appossukkā pannalomā paradavuttā migabhūtena cetasā viharanti.|| ||</p>

					<p class="f4">Tassa mayhaɱ bhante evaɱ hoti:|| ||</p>

					<p class="f4">'Addhā ime āyasmanto tassa Bhagavato sāsane uḷāraɱ pubbenāparaɱ visesaɱ sañjānanti,||<br />
					tathā ime āyasmanto haṭṭhapahaṭṭhā udaggudaggā abhiratarūpā pīṇitindriyā appossukkā pannalomā paradavuttā migabhūtena cetasā viharantī' ti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca parāhaɱ bhante, rājā khattiyo muddhā-vasitto <a id="pg122"><span class="f2 g"><b>[122]</b></span></a> pahomi ghātetāyaɱ vā ghātetuɱ jāpetāyaɱ vā jāpetuɱ,||<br />
					pabbājetāyaɱ vā pabbājetuɱ.|| ||</p>

					<p class="f4">Tassa mayhaɱ bhante, aṭṭakaraṇe nisinnassa antar'antarā kathaɱ opātenti.|| ||</p>

					<p class="f4">So'haɱ na labhāmi:|| ||</p>

					<p class="f4">Mā me bhonto, aṭṭakaraṇe nisinnassa antar'antarā kathaɱ opātetha,||<br />
					kathā-pariyosānaɱ me bhavanto āgamentū ti.|| ||</p>

					<p class="f4">Tassa mayhaɱ bhante, antar'antarā kathaɱ opātenti.|| ||</p>

					<p class="f4">Idha panāhaɱ bhante, bhikkhu pasasāmi yasmiɱ samaye Bhagavā anekasatāya parisāya dhammaɱ deseti||<br />
					n'eva tasmiɱ samaye Bhagavato sāvakānaɱ khipitasaddo vā hoti ukkāsitasaddo vā.|| ||</p>

					<p class="f4">Bhūta-pubbaɱ bhante, Bhagavā anekasatāya parisāya dhammaɱ desasi:|| ||</p>

					<p class="f4">Tatr'aññataro Bhagavato sāvako ukkāsi;|| ||</p>

					<p class="f4">Tam enaɱ aññataro sabrahma-cārī jaṇṇukena ghaṭṭesi:|| ||</p>

					<p class="f4">'Appasaddo āyasmā hotu,||<br />
					mā'yasmā saddam akāsi:|| ||</p>

					<p class="f4">Satthā no Bhagavā dhammaɱ desetī' ti.|| ||</p>

					<p class="f4">Tassa mayhaɱ bhante, etad ahosi:|| ||</p>

					<p class="f4">Acchariyaɱ vata bho,||<br />
					abbhūtaɱ vata bho.|| ||</p>

					<p class="f4">Adaṇḍena vata kira,||<br />
					bho asatthena evaɱ suvinītā parisā bhavissatī' ti.|| ||</p>

					<p class="f4">Na kho panāhaɱ bhante,||<br />
					ito bahiddhā aññaɱ evaɱ suvinītaɱ parisaɱ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca parāhaɱ bhante, passāmi idh'ekacce khattiya-paṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññāgatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaɱ nāma gāmaɱ vā nigamaɱ vā osarissatī ti.|| ||</p>

					<p class="f4">Te pañhaɱ abhisaṅkhāronti:|| ||</p>

					<p class="f4">Imaɱ mayaɱ pañhaɱ samaṇaɱ Gotamaɱ upasaṅkamitvā pucchisasāma:|| ||</p>

					<p class="f4">'Evaɱ ce no puṭṭho evaɱ vyākarissati,||<br />
					evam assa mayaɱ vādaɱ āropessāma.|| ||</p>

					<p class="f4">Evaɱ ce pi no puṭṭho evaɱ vyākarissati,||<br />
					evam pissa mayaɱ vādaɱ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaɱ nāma gāmaɱ vā nigamaɱ vā osaṭo' ti.|| ||</p>

					<p class="f4">Te yena Bhagavā ten'upasaṅkamanti.|| ||</p>

					<p class="f4">Te Bhagava dhammiyā kathāya sandasseti sam-ā-dapeti samuttejeti <a id="pg123"><span class="f2 g"><b>[123]</b></span></a> samp'ahaɱseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaɱsitā na c'eva Bhagavantaɱ pañhaɱ pucchanti,||<br />
					kuto vādaɱ āropessanti,||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna caparāhaɱ bhante, passāmi idh'ekacce brāhmaṇapaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaɱ nāma gāmaɱ vā nigamaɱ vā osarissatī ti.|| ||</p>

					<p class="f4">Te pañhaɱ abhisaṅkhāronti.|| ||</p>

					<p class="f4">Imaɱ mayaɱ pañhaɱ samaṇaɱ Gotamaɱ upasaṅkamitvā pucchisasāma:|| ||</p>

					<p class="f4">'Evaɱ ce no puṭṭho evaɱ vyākarissati,||<br />
					evam assa mayaɱ vādaɱ āropessāma.|| ||</p>

					<p class="f4">Evaɱ ce pi no puṭṭho evaɱ vyākarissati,||<br />
					evam pissa mayaɱ vādaɱ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaɱ nāma gāmaɱ vā nigamaɱ vā osaṭo' ti.|| ||</p>

					<p class="f4">Te yena Bhagavā ten'upasaṅkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti sampahaseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaɱsitā na c'eva Bhagavantaɱ pañhaɱ pucchanti,||<br />
					kuto vādaɱ āropessanti,||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca parāhaɱ bhante, passāmi idh'ekacce gahapatipaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaɱ nāma gāmaɱ vā nigamaɱ vā osarissatī ti.|| ||</p>

					<p class="f4">Te pañhaɱ abhisaṅkhāronti.|| ||</p>

					<p class="f4">Imaɱ mayaɱ pañhaɱ samaṇaɱ Gotamaɱ upasaṅkamitvā pucchisasāma:|| ||</p>

					<p class="f4">'Evaɱ ce no puṭṭho evaɱ vyākarissati,||<br />
					evam assa mayaɱ vādaɱ āropessāma.|| ||</p>

					<p class="f4">Evaɱ ce pi no puṭṭho evaɱ vyākarissati,||<br />
					evam pissa mayaɱ vādaɱ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaɱ nāma gāmaɱ vā nigamaɱ vā osaṭo' ti.|| ||</p>

					<p class="f4">Te yena Bhagavā ten'upasaṅkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti sampahaseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaɱsitā na c'eva Bhagavantaɱ pañhaɱ pucchanti,||<br />
					kuto vādaɱ āropessanti||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca parāhaɱ bhante, passāmi idh'ekacce samaṇapaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaɱ nāma gāmaɱ vā nigamaɱ vā osarissatī ti.|| ||</p>

					<p class="f4">Te pañhaɱ abhisaṅkhāronti.|| ||</p>

					<p class="f4">Imaɱ mayaɱ pañhaɱ samaṇaɱ Gotamaɱ upasaṅkamitvā pucchisasāma:|| ||</p>

					<p class="f4">'Evaɱ ce no puṭṭho evaɱ vyākarissati,||<br />
					evam assa mayaɱ vādaɱ āropessāma.|| ||</p>

					<p class="f4">Evaɱ ce pi no puṭṭho evaɱ vyākarissati,||<br />
					evam pissa mayaɱ vādaɱ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaɱ nāma gāmaɱ vā nigamaɱ vā osaṭo' ti.|| ||</p>

					<p class="f4">Te yena Bhagavā ten'upasaṅkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti samp'ahaɱseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaɱsitā na c'eva Bhagavantaɱ pañhaɱ pucchanti,||<br />
					kuto vādaɱ āropessanti,||<br />
					aññadatthu Bhagavantaɱ yeva okāsaɱ yā canti agārasmā anagāriyaɱ pabbajjāya.|| ||</p>

					<p class="f4">Te Bhagavā Pabbājeti.|| ||</p>

					<p class="f4">Te tathā pabba-jitā samānā ekā vūpakaṭṭhā appamattā ātāpino pahit'attā viharantā na cirass'eva yass'atthāya kula-puttā samma-d-eva agārasmā anagāriyaɱ pabbajanti.|| ||</p>

					<p class="f4">Tad anuttaraɱ Brahma-cariya-pariyosānaɱ diṭṭhe'va dhamme sayaɱ abhiññā sacchi-katvā upasampajja viharanti.|| ||</p>

					<p class="f4">Te evam āhaɱsu:|| ||</p>

					<p class="f4">'Manaɱ vata bho anassāma,||<br />
					manaɱ vata bho anassāma.|| ||</p>

					<p class="f4">Mayaɱ hi pubbe assamaṇāva samānā samaṇā'mhā ti paṭijānimhā,||<br />
					abrāhmaṇā va samānā brāhmaṇā'mhā ti paṭijānimhā,||<br />
					anarahanto va samānā arahanto'mhā ti paṭijānimhā.|| ||</p>

					<p class="f4">Idāni kho'mhā samaṇā,||<br />
					idāni kho'mhā brāhmaṇā,||<br />
					idāni kho'mhā arahanto' ti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṅgho' ti.|| ||</p>

					<p class="f4">Puna ca paraɱ bhante, ime Isidatta Purāṇā thapatayo mama bhattā mama yānā ahaɱ n'esaɱ jīvitaɱ dātā yasassa āhattā.|| ||</p>

					<p class="f4">Atha ca pana no tathā mayi <a id="pg124"><span class="f2 g"><b>[124]</b></span></a> nipaccākāraɱ karonti yathā Bhagavati.|| ||</p>

					<p class="f4">Bhūtapubbāhaɱ bhante senaɱ abbhūyyāno samāno ime va Isidatta Purāṇā thapatayo vimaɱsamāno aññatarasmiɱ sambādhe āvasathe vāsaɱ upagañchiɱ.|| ||</p>

					<p class="f4">Atha kho bhante, ime Isidatta Purāṇā thapatayo bahu-d-eva rattiɱ dhammiyā kathāya vītināmetvā yato ahossuɱ kho Bhagavā tato sīsaɱ katvā maɱ pādato karitvā nipajjiɱsu.|| ||</p>

					<p class="f4">Tassa mayhaɱ bhante, etad ahosi:|| ||</p>

					<p class="f4">'Acchariyaɱ vata bho, abbhūtaɱ vata bho.|| ||</p>

					<p class="f4">Ime Isidatta Purāṇā thapatayo mama bhattā mama yānā,||<br />
					ahaɱ tesaɱ jīvitassa dātā,||<br />
					yasassa āhattā.|| ||</p>

					<p class="f4">Atha ca pana no tathā mayi nipaccākāraɱ karonti yathā Bhagavati.|| ||</p>

					<p class="f4">Addhā ime āyasmanto tassa Bhagavato sāsane uḷāraɱ pubbenāparaɱ visesaɱ sañjānantī' ti.|| ||</p>

					<p class="f4">Ayam pi kho me bhante, Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā, svākkhāto Bhagavatā dhammo su-paṭipanno saṅgho' ti.|| ||</p>

					<p class="f4">Puna ca paraɱ bhante, Bhagavā pi khattiyo,||<br />
					aham pi khattiyo,||<br />
					Bhagavā pi Kosalako,||<br />
					aham pi Kosalako,||<br />
					Bhagavā pi āsītiko,||<br />
					aham pi āsitiko||<br />
					yam pi bhante,||<br />
					Bhagavā pi khattiyo,||<br />
					aham pi khattiyo,||<br />
					Bhagavā pi Kosalako,||<br />
					aham pi Kosalako,||<br />
					Bhagavā pi āsītiko,||<br />
					ahami pi āsītiko,||<br />
					iminā vārahām evāhaɱ bhante,||<br />
					Bhagavati paramanipaccākāraɱ kattuɱ||<br />
					mittūpavāraɱ upadaɱ-setuɱ.|| ||</p>

					<p class="f4">Handa ca dāni mayaɱ bhante, gacchāma||<br />
					bahu-kiccā mayaɱ bahu-karaṇiyā' ti.|| ||</p>

					<p class="f4">Yassa dāni tvaɱ mahārāja, kālaɱ maññasī ti.|| ||</p>

					<p class="f4">Atha kho rājā Pasenadi Kosalo uṭṭhāy'āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="f4">Atha kho Bhagavā acira-pakkantassa rañño Pasenadissa Kosalassa bhikkhū āmantesi:|| ||</p>

					<p class="f4">'Eso bhikkhave, rājā Pasenadi Kosalo dhammacetiyāni bhāsitvā uṭṭhāy'āsanā pakkanto.|| ||</p>

					<p class="f4">Uggaṇhātha bhikkhave, dhammacetiyāni.|| ||</p>

					<p class="f4">Pariyāpuṇātha <a id="pg125"><span class="f2 g"><b>[125]</b></span></a> bhikkhave, dhammacetiyāni.|| ||</p>

					<p class="f4">Dhāretha bhikkhave, dhammacetiyāni.|| ||</p>

					<p class="f4">Attha-saɱhitāni bhikkhave, dhammacetiyāni ādiBrahma-cariyakānī' ti.|| ||</p>

					<p class="f4">Idam avoca Bhagavā atta-manā te bhikkhu Bhagavato bhāsitaɱ abhinandunti.|| ||</p>

					<p class="ctr">Dhamma-Cetiya Suttaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>