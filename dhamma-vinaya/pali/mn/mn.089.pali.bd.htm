<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima NIkaya, Sutta 89. Raja Pasenadi pays a visit to the Buddha and shows great respect and enumerates the reasons for his great respect." />
<title>MN 89: Dhamma-Cetiya Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					4. Rāja Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p89">Sutta 89</a></h4>

					<h1>Dhamma-Cetiya Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg118"><span class="f2 g"><b>[118]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/mn/mn.089.horn.pts.htm#p1">pts</a>][<a href="../../../dhamma-vinaya/chlm/mn/mn.089.chlm.sbb.htm#p1">chlm</a>][<a href="../../../dhamma-vinaya/mnl/mn/mn.089.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sakkesu viharati.|| ||</p>

					<p class="f4">Medaḷumpaṃ nāma Sakkānaṃ nigamo.|| ||</p>

					<p class="f4">Tena kho pana samayena rājā Pasenadi Kosalo Naṇgārakaṃ anuppatto hoti kenaci-d-eva karaṇīyena.|| ||</p>

					<p class="f4">Atha kho rājā Pasenadi Kosalo Dīghaṃ Kārāyanaṃ āmantesi:|| ||</p>

					<p class="f4">'Yojehi samma Kārāyana, bhadrāni bhadrāni yānāni,||<br />
					uyyāna-bhūmiṃ gacchāma subhumiṃ dassanāyā' ti.|| ||</p>

					<p class="f4">'Evaṃ devā' ti kho Dīgho Kārāyano rañño Pasenadissa Kosalassa paṭi-s-sutvā bhadrāni bhadrāni yānāni yojāpetvā rañño Pasenadissa Kosalassa paṭivedesi:|| ||</p>

					<p class="f4">'Yuttāni kho te, deva, bhadrāni bhadrāni yānāni,||<br />
					yassa dāni kālaṃ maññasī' ti.|| ||</p>

					<p class="f4">Atha kho rājā Pasenadi Kosalo bhadraṃ yānaṃ abhiruhitvā bhadrehi bhadrehi yānehi Naṇgārakamhāā niyyāsi mahacca rājānubhāvena yena ārāmo tena pāyāsi.|| ||</p>

					<p class="f4">Yāvatikā yānassa bhūmi yānena gantvā yānā paccorohitvā pattiko va ārāmaṃ pāvisi.|| ||</p>

					<p class="f4">Addasā kho rājā Pasenadi Kosalo ārāme jaṇghā-vihāraṃ anucaṇkamamāno anuvicaramāno rukkha-mūlāni pāsādikāni pasādanī yāni appa-saddāni appa-nigghosāni vijanavātāni manussarāhaseyyakāni paṭisallānasāruppāni.|| ||</p>

					<p class="f4">Disvāna Bhagavantaṃ yeva ārabbha sati udapādi:|| ||</p>

					<p class="f4">'Imāni kho tāni rukkha-mūlāni pāsādikāni pasādanīyāni appa-saddāni appa-nigghosāni vijanavātāni manussarāhaseyyakāni paṭisallāṇasāruppāni,||<br />
					yattha sudaṃ mayaṃ taṃ Bhagavantaṃ payirupāsāma Arahantaṃ Sammā Sambuddhan ti.|| ||</p>

					<p class="f4">Atha kho rājā Pasenadi Kosalo Dīghaṃ Kārāyanaṃ āmantesi:|| ||</p>

					<p class="f4">'Imāni kho samma Kārāyana, tāni rukkha-mūlāni pāsādāni pasādanīyāni appa-saddāni appa-nigghosāni vijanavātāni manussarāhaseyyakāni paṭisallānasāruppāni,||<br />
					yattha sudaṃ mayaṃ taṃ Bhagavanataṃ payirupāsāma Arahantaṃ Sammā Sambuddhaṃ.|| ||</p>

					<p class="f4">Kahaṃ nu kho, samma Kārāyana, etarahi so <a id="pg119"><span class="f2 g"><b>[119]</b></span></a> Bhagavā viharati arahaṃ Sammā-SamBuddho' ti?|| ||</p>

					<p class="f4">'Atthi mahārāja, Medaḷumpaṃ nāma Sakkānaṃ nigamo.|| ||</p>

					<p class="f4">Tattha so Bhagavā etarahi arahaṃ Sammā-SamBuddho viharatī' ti.|| ||</p>

					<p class="f4">'Kīva dūro pana samma Kārāyana,||<br />
					Naṇgārakamhā Medaḷumpaṃ nāma Sakkānaṃ nigamo hotī' ti?|| ||</p>

					<p class="f4">'Na dūre mahārāja, tīṇi yojanāni.|| ||</p>

					<p class="f4">Sakkā divasāvasesena gantun' ti.|| ||</p>

					<p class="f4">'Tena hi samma Kārāyana,||<br />
					yojehi bhadrāni bhadrāni yānāni;||<br />
					gamissāma mayaṃ taṃ Bhagavantaṃ dassanāya Arahantaṃ Sammā Sambuddhan' ti.|| ||</p>

					<p class="f4">'Evaṃ devā' ti kho Dīgho Kārāyano rañño Pasenadissa Kosalassa paṭisutvā bhadrāni bhadrāni yānāni yojāpetvā rañño Pasenadissa Kosalassa paṭivedesi:|| ||</p>

					<p class="f4">'Yuttāni kho te, deva, bhadrāni bhadrāni yānāni.|| ||</p>

					<p class="f4">Yassa dāni kālaṃ maññasi' ti.|| ||</p>

					<p class="f4">Atha kho rājā Pasenadi Kosalo bhadraṃ yānaṃ abhiruhitvā bhadrehi bhadrehi yānehi Naṇgārakamhā niyyāsi yena Medaḷumpaṃ nāma Sakkānaṃ nigamo tena pāyāsi ten'eva divasāvasesena Medaḷumpaṃ nāma Sakkānaṃ nigamaṃ sampāpuṇi,||<br />
					yena ārāmo tena pāyāsi.|| ||</p>

					<p class="f4">Yāvatikā yānassa bhūmi yānena gantvā,||<br />
					yānā paccorohitvā pattiko va ārāmaṃ pāvisi.|| ||</p>

					<p class="f4">Tena kho pana samayena sambahulā bhikkhū abhokāse caṇkamanti.|| ||</p>

					<p class="f4">Atha kho rājā Pasenadi Kosalo yena te bhikkhu ten'upasaṇkami.|| ||</p>

					<p class="f4">Upasaṇkamitvā te bhikkhu etad avoca:|| ||</p>

					<p class="f4">'Kahaṃ nu kho bhante, etarahi so Bhagavā viharati arahaṃ Sammā-SamBuddho?|| ||</p>

					<p class="f4">Dassanakāmā hi mayaṃ taṃ Bhagavantaṃ Arahantaṃ Sammā Sambuddhan' ti.|| ||</p>

					<p class="f4">'Eso mahārāja vihāro saṃvutadvāro;||<br />
					tena appasaddo upasaṇkamitvā ataramāno āḷindaṃ pavisitvā ukkāsitvā aggaḷaṃ ākoṭehi,||<br />
					vivarissati te Bhagavā dvāran' ti.|| ||</p>

					<p class="f4">Atha kho rājā Pasenadi Kosalo tatth'eva khaggañ ca uṇhīsañ ca Dīghassa Kārāyanassa pādāsi.|| ||</p>

					<p class="f4">Atha kho Dīghassa Kārāyanassa etad ahosi:|| ||</p>

					<p class="f4">'Rahāyati kho dāni mahārājā;||<br />
					ten idh'eva dāni mayā ṭhātabban' ti?|| ||</p>

					<p class="f4">Atha kho rājā Pasenadi Kosalo yena so vihāro saṃvutadvāro tena appasaddo upasaṇkamitvā ataramāno āḷindaṃ pavisitvā ukkāsitvā aggaḷaṃ ākoṭesi.|| ||</p>

					<p class="f4">Vivari Bhagavā dvāraṃ.|| ||</p>

					<p class="f4">Atha kho rājā Pasenadi Kosalo <a id="pg120"><span class="f2 g"><b>[120]</b></span></a> vihāraṃ pavisitvā Bhagavato pāde sirasā patitvā Bhagavato pādāni mukhena ca paricumbati pāṇīhi ca parisambāhati,||<br />
					nāmañ ca sāveti:|| ||</p>

					<p class="f4">'Rājāhaṃ bhante, Pasenadi Kosalo,||<br />
					rājāhaṃ bhante, Pasenadi Kosalo' ti.</p>

					<p class="f4">Kiṃ pana tvaṃ mahārāja,||<br />
					attha-vasaṃ sampassamāno imasmiṃ sarīre eva-rūpaṃ paramanipaccākāraṃ karosi,||<br />
					mittūpahāraṃ upadaṃsesī ti?|| ||</p>

					<p class="f4">'Atthi kho me bhante, Bhagavati dhamm'anvayo, hoti:|| ||</p>

					<p class="f4">'Sammāsambuddho Bhagavā,||<br />
					svākkhāto Bhagavatā dhammo,||<br />
					su-paṭipanno Bhagavato sāvaka-saṇgho' ti.|| ||</p>

					<p class="f4">Idh'āhaṃ bhante, passāmi eke samaṇa-brāhmaṇe pariyanta-kataṃ Brahma-cariyaṃ carante dasa pi vassāni,||<br />
					vīsatim pi vassāni,||<br />
					tiṃsam pi vassāni,||<br />
					cattārisam pi vassāni.|| ||</p>

					<p class="f4">Te aparena samayena sunahātā suvilittā kappitakesa-massu pañcahi kāma-guṇehi samappitā samaṇgi-bhūtā parivārenti.|| ||</p>

					<p class="f4">Idha panāhaṃ bhante, bhikkhu passāmi yāva-jīvaṃ apāṇakoṭikaṃ paripuṇṇaṃ parisuddhaṃ Brahma-cariyaṃ carante.|| ||</p>

					<p class="f4">Na kho panāhaṃ bhante, ito bahiddhā aññaṃ evaṃ paripuṇṇaṃ parisuddhaṃ Brahma-cariyaṃ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca paraṃ bhante, rājāno pi rājūhi vivadanti.|| ||</p>

					<p class="f4">Khattiyā pi khattiyehi vivadanti.|| ||</p>

					<p class="f4">Brāhmaṇā pi brāhmaṇehi vivadanti.|| ||</p>

					<p class="f4">Gahapatī pi gahapatīhi vivadanti.|| ||</p>

					<p class="f4">Mātā pi puttena vivadati.|| ||</p>

					<p class="f4">Putto pi mātarā vivadati.|| ||</p>

					<p class="f4">Pitā pi puttena vivadati.|| ||</p>

					<p class="f4">Putto pi pitarā vivadati.|| ||</p>

					<p class="f4">Bhātā pi bhātarā vivadati.|| ||</p>

					<p class="f4">Bhātā pi bhaginiyā vivadati.|| ||</p>

					<p class="f4">Bhagini pi bhātarā vivadati.|| ||</p>

					<p class="f4">Sahāyo pi sahāyena vivadati.|| ||</p>

					<p class="f4">Idha panāhaṃ bhante, bhikkhu passāmi samaggā sammodamānā avivadamānā khīrodakībhūtā añña- <a id="pg121"><span class="f2 g"><b>[121]</b></span></a> maññaṃ piya-cakkhūhi sampassantā viharanti.|| ||</p>

					<p class="f4">Na kho panāhaṃ bhante,||<br />
					ito bahiddhā aññaṃ evaṃ samaggaṃ parisaṃ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca parāhaṃ bhante,||<br />
					ārāmena ārāmaṃ uyyānena uyyānaṃ anucaṇkamāmi anuvicarāmi.|| ||</p>

					<p class="f4">So'haṃ tattha passāmi eke samaṇa-brāhmaṇe kise lūkhe dubbaṇṇe uppaṇḍuppaṇḍukajāte dhamanisanthatagatte na viya maññe cakkhuṃ bandhante janassa dassanāya.|| ||</p>

					<p class="f4">Tassa mayhaṃ bhante evaṃ hoti:||<br />
					addhā ime āyasmanto anabhiratā vā Brahma-cariyaṃ caranti.|| ||</p>

					<p class="f4">Atthi vā tesaṃ kiñci pāpaṃ kammaṃ kataṃ paṭi-c-channaṃ tathā ime āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,||<br />
					na viya maññe cakkhuṃ bandhanti janassa dassanāyā ti.|| ||</p>

					<p class="f4">Tyāhaṃ upasaṇkamitvā evaṃ vadāmi:|| ||</p>

					<p class="f4">Kin nu kho tumhe āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,||<br />
					na viya maññe cakkhuṃ bandhatha janassa dassanāyā ti?|| ||</p>

					<p class="f4">Te evam āhaṃsu:|| ||</p>

					<p class="f4">'Bandhukarogo no maharājā' ti.|| ||</p>

					<p class="f4">Idha panāhaṃ bhante, bhikkhū passāmi haṭṭhapahaṭṭhā udaggudaggā abhiratarūpā pīṇitindriyā appossukkā pannalomā paradavuttā migabhūtena cetasā viharanti.|| ||</p>

					<p class="f4">Tassa mayhaṃ bhante evaṃ hoti:|| ||</p>

					<p class="f4">'Addhā ime āyasmanto tassa Bhagavato sāsane uḷāraṃ pubbenāparaṃ visesaṃ sañjānanti,||<br />
					tathā ime āyasmanto haṭṭhapahaṭṭhā udaggudaggā abhiratarūpā pīṇitindriyā appossukkā pannalomā paradavuttā migabhūtena cetasā viharantī' ti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca parāhaṃ bhante, rājā khattiyo muddhā-vasitto <a id="pg122"><span class="f2 g"><b>[122]</b></span></a> pahomi ghātetāyaṃ vā ghātetuṃ jāpetāyaṃ vā jāpetuṃ,||<br />
					pabbājetāyaṃ vā pabbājetuṃ.|| ||</p>

					<p class="f4">Tassa mayhaṃ bhante, aṭṭakaraṇe nisinnassa antar'antarā kathaṃ opātenti.|| ||</p>

					<p class="f4">So'haṃ na labhāmi:|| ||</p>

					<p class="f4">Mā me bhonto, aṭṭakaraṇe nisinnassa antar'antarā kathaṃ opātetha,||<br />
					kathā-pariyosānaṃ me bhavanto āgamentū ti.|| ||</p>

					<p class="f4">Tassa mayhaṃ bhante, antar'antarā kathaṃ opātenti.|| ||</p>

					<p class="f4">Idha panāhaṃ bhante, bhikkhu pasasāmi yasmiṃ samaye Bhagavā anekasatāya parisāya dhammaṃ deseti||<br />
					n'eva tasmiṃ samaye Bhagavato sāvakānaṃ khipitasaddo vā hoti ukkāsitasaddo vā.|| ||</p>

					<p class="f4">Bhūta-pubbaṃ bhante, Bhagavā anekasatāya parisāya dhammaṃ desasi:|| ||</p>

					<p class="f4">Tatr'aññataro Bhagavato sāvako ukkāsi;|| ||</p>

					<p class="f4">Tam enaṃ aññataro sabrahma-cārī jaṇṇukena ghaṭṭesi:|| ||</p>

					<p class="f4">'Appasaddo āyasmā hotu,||<br />
					mā'yasmā saddam akāsi:|| ||</p>

					<p class="f4">Satthā no Bhagavā dhammaṃ desetī' ti.|| ||</p>

					<p class="f4">Tassa mayhaṃ bhante, etad ahosi:|| ||</p>

					<p class="f4">Acchariyaṃ vata bho,||<br />
					abbhūtaṃ vata bho.|| ||</p>

					<p class="f4">Adaṇḍena vata kira,||<br />
					bho asatthena evaṃ suvinītā parisā bhavissatī' ti.|| ||</p>

					<p class="f4">Na kho panāhaṃ bhante,||<br />
					ito bahiddhā aññaṃ evaṃ suvinītaṃ parisaṃ samanupassāmi.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca parāhaṃ bhante, passāmi idh'ekacce khattiya-paṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññāgatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaṃ nāma gāmaṃ vā nigamaṃ vā osarissatī ti.|| ||</p>

					<p class="f4">Te pañhaṃ abhisaṇkhāronti:|| ||</p>

					<p class="f4">Imaṃ mayaṃ pañhaṃ samaṇaṃ Gotamaṃ upasaṇkamitvā pucchisasāma:|| ||</p>

					<p class="f4">'Evaṃ ce no puṭṭho evaṃ vyākarissati,||<br />
					evam assa mayaṃ vādaṃ āropessāma.|| ||</p>

					<p class="f4">Evaṃ ce pi no puṭṭho evaṃ vyākarissati,||<br />
					evam pissa mayaṃ vādaṃ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaṃ nāma gāmaṃ vā nigamaṃ vā osaṭo' ti.|| ||</p>

					<p class="f4">Te yena Bhagavā ten'upasaṇkamanti.|| ||</p>

					<p class="f4">Te Bhagava dhammiyā kathāya sandasseti sam-ā-dapeti samuttejeti <a id="pg123"><span class="f2 g"><b>[123]</b></span></a> samp'ahaṃseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaṃsitā na c'eva Bhagavantaṃ pañhaṃ pucchanti,||<br />
					kuto vādaṃ āropessanti,||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna caparāhaṃ bhante, passāmi idh'ekacce brāhmaṇapaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaṃ nāma gāmaṃ vā nigamaṃ vā osarissatī ti.|| ||</p>

					<p class="f4">Te pañhaṃ abhisaṇkhāronti.|| ||</p>

					<p class="f4">Imaṃ mayaṃ pañhaṃ samaṇaṃ Gotamaṃ upasaṇkamitvā pucchisasāma:|| ||</p>

					<p class="f4">'Evaṃ ce no puṭṭho evaṃ vyākarissati,||<br />
					evam assa mayaṃ vādaṃ āropessāma.|| ||</p>

					<p class="f4">Evaṃ ce pi no puṭṭho evaṃ vyākarissati,||<br />
					evam pissa mayaṃ vādaṃ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaṃ nāma gāmaṃ vā nigamaṃ vā osaṭo' ti.|| ||</p>

					<p class="f4">Te yena Bhagavā ten'upasaṇkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti sampahaseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaṃsitā na c'eva Bhagavantaṃ pañhaṃ pucchanti,||<br />
					kuto vādaṃ āropessanti,||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca parāhaṃ bhante, passāmi idh'ekacce gahapatipaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaṃ nāma gāmaṃ vā nigamaṃ vā osarissatī ti.|| ||</p>

					<p class="f4">Te pañhaṃ abhisaṇkhāronti.|| ||</p>

					<p class="f4">Imaṃ mayaṃ pañhaṃ samaṇaṃ Gotamaṃ upasaṇkamitvā pucchisasāma:|| ||</p>

					<p class="f4">'Evaṃ ce no puṭṭho evaṃ vyākarissati,||<br />
					evam assa mayaṃ vādaṃ āropessāma.|| ||</p>

					<p class="f4">Evaṃ ce pi no puṭṭho evaṃ vyākarissati,||<br />
					evam pissa mayaṃ vādaṃ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaṃ nāma gāmaṃ vā nigamaṃ vā osaṭo' ti.|| ||</p>

					<p class="f4">Te yena Bhagavā ten'upasaṇkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti sampahaseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaṃsitā na c'eva Bhagavantaṃ pañhaṃ pucchanti,||<br />
					kuto vādaṃ āropessanti||<br />
					aññadatthu Bhagavato sāvakā sampajjanti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca parāhaṃ bhante, passāmi idh'ekacce samaṇapaṇḍite nipuṇe kataparappavāde vāḷavedhirūpe.|| ||</p>

					<p class="f4">Te bhindantā maññe caranti paññā-gatena diṭṭhi-gatāni.|| ||</p>

					<p class="f4">Te suṇanti samaṇo khalu||<br />
					bho Gotamo amukaṃ nāma gāmaṃ vā nigamaṃ vā osarissatī ti.|| ||</p>

					<p class="f4">Te pañhaṃ abhisaṇkhāronti.|| ||</p>

					<p class="f4">Imaṃ mayaṃ pañhaṃ samaṇaṃ Gotamaṃ upasaṇkamitvā pucchisasāma:|| ||</p>

					<p class="f4">'Evaṃ ce no puṭṭho evaṃ vyākarissati,||<br />
					evam assa mayaṃ vādaṃ āropessāma.|| ||</p>

					<p class="f4">Evaṃ ce pi no puṭṭho evaṃ vyākarissati,||<br />
					evam pissa mayaṃ vādaṃ āropessāmā' ti.|| ||</p>

					<p class="f4">Te suṇanti:|| ||</p>

					<p class="f4">'Samaṇo khalu bho Gotamo amukaṃ nāma gāmaṃ vā nigamaṃ vā osaṭo' ti.|| ||</p>

					<p class="f4">Te yena Bhagavā ten'upasaṇkamanti.|| ||</p>

					<p class="f4">Te Bhagavā dhammiyā kathāya sandasseti sam-ā-dapeti samuttejeti samp'ahaṃseti:|| ||</p>

					<p class="f4">Te Bhagavatā dhammiyā kathāya sanda-s-sitā samāda-pitā samutte-jitā samp'ahaṃsitā na c'eva Bhagavantaṃ pañhaṃ pucchanti,||<br />
					kuto vādaṃ āropessanti,||<br />
					aññadatthu Bhagavantaṃ yeva okāsaṃ yā canti agārasmā anagāriyaṃ pabbajjāya.|| ||</p>

					<p class="f4">Te Bhagavā Pabbājeti.|| ||</p>

					<p class="f4">Te tathā pabba-jitā samānā ekā vūpakaṭṭhā appamattā ātāpino pahit'attā viharantā na cirass'eva yass'atthāya kula-puttā samma-d-eva agārasmā anagāriyaṃ pabbajanti.|| ||</p>

					<p class="f4">Tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja viharanti.|| ||</p>

					<p class="f4">Te evam āhaṃsu:|| ||</p>

					<p class="f4">'Manaṃ vata bho anassāma,||<br />
					manaṃ vata bho anassāma.|| ||</p>

					<p class="f4">Mayaṃ hi pubbe assamaṇāva samānā samaṇā'mhā ti paṭijānimhā,||<br />
					abrāhmaṇā va samānā brāhmaṇā'mhā ti paṭijānimhā,||<br />
					anArahanto va samānā Arahanto'mhā ti paṭijānimhā.|| ||</p>

					<p class="f4">Idāni kho'mhā samaṇā,||<br />
					idāni kho'mhā brāhmaṇā,||<br />
					idāni kho'mhā Arahanto' ti.|| ||</p>

					<p class="f4">Ayam pi kho me bhante,||<br />
					Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā,||<br />
					svākkhāto Bhagavatā dhammo,||<br />
					su-paṭipanno saṇgho' ti.|| ||</p>

					<p class="f4">Puna ca paraṃ bhante, ime Isidatta Purāṇā thapatayo mama bhattā mama yānā ahaṃ n'esaṃ jīvitaṃ dātā yasassa āhattā.|| ||</p>

					<p class="f4">Atha ca pana no tathā mayi <a id="pg124"><span class="f2 g"><b>[124]</b></span></a> nipaccākāraṃ karonti yathā Bhagavati.|| ||</p>

					<p class="f4">Bhūtapubbāhaṃ bhante senaṃ abbhūyyāno samāno ime va Isidatta Purāṇā thapatayo vimaṃsamāno aññatarasmiṃ sambādhe āvasathe vāsaṃ upagañchiṃ.|| ||</p>

					<p class="f4">Atha kho bhante, ime Isidatta Purāṇā thapatayo bahu-d-eva rattiṃ dhammiyā kathāya vītināmetvā yato ahossuṃ kho Bhagavā tato sīsaṃ katvā maṃ pādato karitvā nipajjiṃsu.|| ||</p>

					<p class="f4">Tassa mayhaṃ bhante, etad ahosi:|| ||</p>

					<p class="f4">'Acchariyaṃ vata bho, abbhūtaṃ vata bho.|| ||</p>

					<p class="f4">Ime Isidatta Purāṇā thapatayo mama bhattā mama yānā,||<br />
					ahaṃ tesaṃ jīvitassa dātā,||<br />
					yasassa āhattā.|| ||</p>

					<p class="f4">Atha ca pana no tathā mayi nipaccākāraṃ karonti yathā Bhagavati.|| ||</p>

					<p class="f4">Addhā ime āyasmanto tassa Bhagavato sāsane uḷāraṃ pubbenāparaṃ visesaṃ sañjānantī' ti.|| ||</p>

					<p class="f4">Ayam pi kho me bhante, Bhagavati dhamm'anvayo hoti:|| ||</p>

					<p class="f4">'Sammā Sambuddho Bhagavā, svākkhāto Bhagavatā dhammo su-paṭipanno saṇgho' ti.|| ||</p>

					<p class="f4">Puna ca paraṃ bhante, Bhagavā pi khattiyo,||<br />
					aham pi khattiyo,||<br />
					Bhagavā pi Kosalako,||<br />
					aham pi Kosalako,||<br />
					Bhagavā pi āsītiko,||<br />
					aham pi āsitiko||<br />
					yam pi bhante,||<br />
					Bhagavā pi khattiyo,||<br />
					aham pi khattiyo,||<br />
					Bhagavā pi Kosalako,||<br />
					aham pi Kosalako,||<br />
					Bhagavā pi āsītiko,||<br />
					ahami pi āsītiko,||<br />
					iminā vārahām evāhaṃ bhante,||<br />
					Bhagavati paramanipaccākāraṃ kattuṃ||<br />
					mittūpavāraṃ upadaṃ-setuṃ.|| ||</p>

					<p class="f4">Handa ca dāni mayaṃ bhante, gacchāma||<br />
					bahu-kiccā mayaṃ bahu-karaṇiyā' ti.|| ||</p>

					<p class="f4">Yassa dāni tvaṃ mahārāja, kālaṃ maññasī ti.|| ||</p>

					<p class="f4">Atha kho rājā Pasenadi Kosalo uṭṭhāy'āsanā Bhagavantaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho Bhagavā acira-pakkantassa rañño Pasenadissa Kosalassa bhikkhū āmantesi:|| ||</p>

					<p class="f4">'Eso bhikkhave, rājā Pasenadi Kosalo dhammacetiyāni bhāsitvā uṭṭhāy'āsanā pakkanto.|| ||</p>

					<p class="f4">Uggaṇhātha bhikkhave, dhammacetiyāni.|| ||</p>

					<p class="f4">Pariyāpuṇātha <a id="pg125"><span class="f2 g"><b>[125]</b></span></a> bhikkhave, dhammacetiyāni.|| ||</p>

					<p class="f4">Dhāretha bhikkhave, dhammacetiyāni.|| ||</p>

					<p class="f4">Attha-saṃhitāni bhikkhave, dhammacetiyāni ādiBrahma-cariyakānī' ti.|| ||</p>

					<p class="f4">Idam avoca Bhagavā atta-manā te bhikkhu Bhagavato bhāsitaṃ abhinandunti.|| ||</p>

					<p class="ctr">Dhamma-Cetiya Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>