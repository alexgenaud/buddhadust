<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 57. Two ascetics, one who's asceticism was to practice the behavior of a dog, the other who's asceticism was to practice the behavior of an ox question the Buddha as to the outcomes of their practices." />
<title>MN 57: Kukkura-Vatika Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p57">Sutta 57</a></h4>

					<h1>Kukkura-Vatika Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg387"><span class="f2 g"><b>[387]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.057.chlm.sbb.htm#p1">chlm</a>][<a href="../../../dhamma-vinaya/pts/mn/mn.057.horn.pts.htm#p1">pts</a>][<a href="../../../dhamma-vinaya/ati/mn/mn.057.nymo.ati.htm#p1">nymo</a>][<a href="../../../dhamma-vinaya/wp/mn/mn.057.ntbb.wp.htm">ntbb</a>][<a href="../../../dhamma-vinaya/mnl/mn/mn.057.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Koḷiyesu viharati Haliddavasanaɱ nāma Koḷiyānaɱ nigamo.|| ||</p>

					<p class="f4">Atha kho Puṇṇo ca Koḷiyaputto govatiko,||<br />
					acelo ca Seniyo kukkuravatiko yena Bhagavā ten'upasankamiɱsu.|| ||</p>

					<p class="f4">Upasaŋkamitvā Puṇṇo Koḷiyaputto govatiko Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Acelo pana Seniyo kukkuravatiko Bhagavatā saddhiɱ sammodi,||<br />
					sammodanīyaɱ kathaɱ sārāṇīyaɱ vīti-sāretvā kukkuro va palikujjitvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Puṇṇo Koḷiyaputto govatiko Bhagavantaɱ etad avoca:|| ||</p>

					<p class="f4">Ayaɱ bhante acelo Seniyo kukkuravatiko dukkarakārako,||<br />
					chamānikkhittaɱ bhuñjati.|| ||</p>

					<p class="f4">Tassa taɱ kukkuravataɱ dīgha-rattaɱ samattaɱ samādinnaɱ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaɱ Puṇṇa, tiṭṭhat'etaɱ,||<br />
					mā maɱ etaɱ pucchīti.|| ||</p>

					<p class="f4">Dutiyam pi kho Puṇṇo Koḷiyaputto govatiko Bhagavantaɱ etad avoca:|| ||</p>

					<p class="f4">Ayaɱ bhante acelo Seniyo kukkuravatiko dukkarakārako,||<br />
					chamānikkhittaɱ bhuñjati.|| ||</p>

					<p class="f4">Tassa taɱ kukkuravataɱ dīgha-rattaɱ samattaɱ samādinnaɱ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaɱ Puṇṇa, tiṭṭhat'etaɱ,||<br />
					mā maɱ etaɱ pucchīti.|| ||</p>

					<p class="f4">Tatiyam pi kho Puṇṇo Koḷiyaputto govatiko Bhagavantaɱ etad avoca:|| ||</p>

					<p class="f4">Ayaɱ bhante acelo Seniyo kukkuravatiko dukkarakārako,||<br />
					chamānikkhittaɱ bhuñjati.|| ||</p>

					<p class="f4">Tassa taɱ kukkuravataɱ dīgha-rattaɱ samattaɱ samādinnaɱ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Addhā kho te ahaɱ Puṇṇa na labhāmi:||<br />
					alaɱ Puṇṇa, tiṭṭhat'etaɱ,||<br />
					mā maɱ etaɱ pucchīti.|| ||</p>

					<p class="f4">Api ca te āhaɱ vyākarissāmi.|| ||</p>

					<p class="f4">Idha Puṇṇa, ekacco kukkuravataɱ bhāveti paripuṇṇaɱ abbokiṇṇaɱ,||<br />
					kukkurasīlaɱ bhāveti paripuṇṇaɱ abbokiṇṇaɱ,||<br />
					kukkuracittaɱ bhāveti paripuṇṇaɱ <a id="pg388"><span class="f2 g"><b>[388]</b></span></a> abbokiṇṇaɱ,||<br />
					kukkurākappaɱ bhāveti paripuṇṇaɱ abbokiṇṇaɱ.|| ||</p>

					<p class="f4">So kukkuravataɱ bhāvetvā paripuṇṇaɱ abbokiṇṇaɱ,||<br />
					kukkurasīlaɱ bhāvetvā paripuṇṇaɱ abbokiṇṇaɱ,||<br />
					kukkuracittaɱ bhāvetvā paripuṇṇaɱ abbokiṇṇaɱ,||<br />
					kukkurākappaɱ bhāvetvā paripuṇṇaɱ abbokiṇṇaɱ,||<br />
					kāyassa bhedā param maraṇā kukkurānaɱ saha-vyataɱ uppajjati.|| ||</p>

					<p class="f4">Sace kho pan'assa evaɱ diṭṭhi hoti:|| ||</p>

					<p class="f4">Iminā'haɱ sīlena vā vatena vā tapena vā brahma-cariyena vā devo vā bhavissāmi deva-ñ-ñataro vā ti.|| ||</p>

					<p class="f4">Sā'ssa hoti micchā-diṭṭhi.|| ||</p>

					<p class="f4">Micchā-diṭṭhissa kho ahaɱ Puṇṇa dvinnaɱ gatīnaɱ aññataraɱ gatiɱ vadāmi:||<br />
					Nirayaɱ vā tiracchāna-yoniɱ vā.|| ||</p>

					<p class="f4">Iti kho Puṇṇa sampajjamānaɱ kukkuravataɱ kukkurānaɱ saha-vyataɱ upaneti,||<br />
					vipajjamānaɱ Nirayan ti.</p>

					<p class="f4">Evaɱ vutte acelo Seniyo kukkuravatiko parodi,||<br />
					assūni pavattesi.|| ||</p>

					<p class="f4">Atha kho Bhagavā Puṇṇaɱ Koḷiyaputtaɱ govatikaɱ etad avoca:|| ||</p>

					<p class="f4">Etaɱ kho te ahaɱ Puṇṇa nālatthaɱ:||<br />
					alaɱ Puṇṇa, tiṭṭhat'etaɱ,<br />
					mā maɱ etaɱ pucchīti.|| ||</p>

					<p class="f4">Nāhaɱ bhante etaɱ rodāmi,||<br />
					yaɱ maɱ Bhagavā evam āha.|| ||</p>

					<p class="f4">Api ca me idaɱ bhante kukkuravataɱ dīgha-rattaɱ samattaɱ samādinnaɱ.|| ||</p>

					<p class="f4">Ayañ bhante Puṇṇo Koḷiyaputto govatiko,||<br />
					tassa taɱ govataɱ dīgha-rattaɱ samattaɱ samādinnaɱ||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaɱ Seniya, tiṭṭhat'etaɱ,||<br />
					mā maɱ etaɱ pucchīti.|| ||</p>

					<p class="f4">Dutiyam pi kho acelo Seniyo kukkuravatiko Bhagavantaɱ etad avoca:|| ||</p>

					<p class="f4">Ayaɱ bhante Puṇṇo Koḷiyaputto govatiko,||<br />
					tassa taɱ govataɱ dīgha-rattaɱ samattaɱ samādinnaɱ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaɱ Seniya, tiṭṭhat'etaɱ,<br />
					mā maɱ etaɱ pucchīti.|| ||</p>

					<p class="f4">Tatiyam pi kho acelo Seniyo kukkuravatiko Bhagavantaɱ etad avoca:|| ||</p>

					<p class="f4">Ayaɱ bhante Puṇṇo Koḷiyaputto govatiko,||<br />
					tassa taɱ govataɱ dīgha-rattaɱ samattaɱ samādinnaɱ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Addhā kho te ahaɱ Seniya na labhāmi:||<br />
					alaɱ Seniya, tiṭṭhat'etaɱ||<br />
					mā maɱ etaɱ pucchīti,||<br />
					api ca kho tyāhaɱ vyākarissāmi.|| ||</p>

					<p class="f4">Idha Seniya, ekacco govataɱ bhāveti paripuṇṇaɱ abbokiṇṇaɱ,||<br />
					gosīlaɱ bhāveti paripuṇṇaɱ abbokiṇṇaɱ,||<br />
					gocittaɱ bhāveti paripuṇṇaɱ abbokiṇṇaɱ,||<br />
					gavākappaɱ bhāveti paripuṇṇaɱ abbokiṇṇaɱ.|| ||</p>

					<p class="f4">So govataɱ bhāvetvā paripuṇṇaɱ abbokiṇṇaɱ,||<br />
					gosīlaɱ bhāvetvā paripuṇṇaɱ abbokiṇṇaɱ,||<br />
					gocittaɱ bhāvetvā paripuṇṇaɱ abbokiṇṇaɱ,||<br />
					gavākappaɱ bhāvetvā paripuṇṇaɱ abbokiṇṇaɱ,||<br />
					kāyassa bhedā param maraṇā gunnaɱ saha-vyataɱ uppajjati.|| ||</p>

					<p class="f4">Sace <a id="pg389"><span class="f2 g"><b>[389]</b></span></a> kho pan'assa evaɱ diṭṭhi hoti:|| ||</p>

					<p class="f4">Iminā'haɱ sīlena vā vatena vā tapena vā brahma-cariyena vā devo vā bhavissāmi deva-ñ-ñataro vā ti.|| ||</p>

					<p class="f4">Sā'ssa hoti micchā-diṭṭhi.|| ||</p>

					<p class="f4">Micchā-diṭṭhikassa kho ahaɱ Seniya dvinnaɱ gatīnaɱ aññataraɱ gatiɱ vadāmi:|| ||</p>

					<p class="f4">Nirayaɱ vā tiracchāna-yoniɱ vā.|| ||</p>

					<p class="f4">Iti kho Seniya sampajjamānaɱ govataɱ gunnaɱ saha-vyataɱ upaneti,||<br />
					vipajjamānaɱ Nirayan ti.|| ||</p>

					<p class="f4">Evaɱ vutte Puṇṇo Koḷiyaputto govatiko parodi,||<br />
					assūni pavattesi.|| ||</p>

					<p class="f4">Atha kho Bhagavā acelaɱ Seniyaɱ kukkaravatikaɱ etad avoca:|| ||</p>

					<p class="f4">Etaɱ kho te ahaɱ Seniya, nālatthaɱ:||<br />
					alaɱ Seniya, tiṭṭhat'etaɱ,||<br />
					mā maɱ etaɱ pucchīti.|| ||</p>

					<p class="f4">Nāhaɱ bhante etaɱ rodāmi,||<br />
					yaɱ maɱ Bhagavā evam āha.|| ||</p>

					<p class="f4">Api ca me idaɱ bhante govataɱ dīgha-rattaɱ samattaɱ samādinnaɱ.|| ||</p>

					<p class="f4">Evaɱ pasanno ahaɱ bhante Bhagavati:|| ||</p>

					<p class="f4">Pahoti Bhagavā tathā dhammaɱ desetuɱ yathā ahañ-c'ev'imaɱ govataɱ pajaheyyaɱ.|| ||</p>

					<p class="f4">Ayañ-ca acelo Seniyo kukkuravatiko taɱ kukkuravataɱ pajaheyyāti.|| ||</p>

					<p class="f4">Tena hi Puṇṇa suṇāhi,||<br />
					sādhukaɱ mana-sikarohi,||<br />
					bhāsissāmīti.|| ||</p>

					<p class="f4">"Evaɱ bhante" ti kho Puṇṇo Koḷiyaputto govatiko Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">Cattār'imāni Puṇṇa kammāni mayā sayaɱ abhiññā sacchi-katvā paveditāni.|| ||</p>

					<p class="f4">Katamāni cattāri?|| ||</p>

					<p class="f4">Atthi Puṇṇa kammaɱ kaṇhaɱ kaṇha-vipākaɱ,||<br />
					atthi Puṇṇa kammaɱ sukkaɱ sukka-vipākaɱ,||<br />
					atthi Puṇṇa kammaɱ kaṇha-sukkaɱ kaṇha-sukka-vipākaɱ,||<br />
					atthi Puṇṇa kammaɱ akaṇhaɱ asukkaɱ akaṇhāsukka-vipākaɱ kammaɱ kamma-k-khayāya saŋvattati.|| ||</p>

					<p class="f4">Katamañ ca Puṇṇa kammaɱ kaṇhaɱ kaṇha-vipākaɱ?|| ||</p>

					<p class="f4">Idha Puṇṇa ekacco savyāpajjhaɱ kāya-sankhāraɱ abhisankharoti.|| ||</p>

					<p class="f4">Savyāpajjhaɱ vacī-sankhāraɱ abhisankharoti.|| ||</p>

					<p class="f4">Savyāpajjhaɱ mano-sankhāraɱ abhisankharoti.|| ||</p>

					<p class="f4">So savyāpajjhaɱ kāya-sankhāraɱ abhisankharitvā||<br />
					savyāpajjhaɱ vacī-sankhāraɱ abhisankharitvā||<br />
					savyāpajjhaɱ mano sankhāraɱ abhisankharitvā||<br />
					savyāpajjhaɱ lokaɱ uppajjati.|| ||</p>

					<p class="f4">Tam enaɱ savyāpajjhaɱ lokaɱ upapannaɱ samānaɱ savyāpajjhā phassā phusanti.|| ||</p>

					<p class="f4">So savyāpajjhehi phassehi phuṭṭho samāno savyāpajjhaɱ vedanaɱ vedeti ekanta-dukkhaɱ.|| ||</p>

					<p class="f4">Seyyathā pi sattā <a id="pg390"><span class="f2 g"><b>[390]</b></span></a> nerayikā.|| ||</p>

					<p class="f4">Iti kho Puṇṇa bhūtā bhūtassa upapatti hoti,||<br />
					yaɱ karoti tena uppajjati,||<br />
					upapannam-enaɱ phassā phusanti.|| ||</p>

					<p class="f4">Evaɱ p'ahaɱ Puṇṇa kamma-dāyādā sattā ti vadāmi.|| ||</p>

					<p class="f4">Idaɱ vuccati Puṇṇa kammaɱ kaṇhaɱ kaṇha-vipākaɱ.|| ||</p>

					<p class="f4">Katamañ ca Puṇṇa kammaɱ sukkaɱ sukka-vipākaɱ?|| ||</p>

					<p class="f4">Idha Puṇṇa ekacco avyāpajjhaɱ kāya-sankhāraɱ abhisankharoti.|| ||</p>

					<p class="f4">Avyāpajjhaɱ vacī-sankhāraɱ abhisankharoti.|| ||</p>

					<p class="f4">Avyāpajjhaɱ mano-sankhāraɱ abhisankharoti.|| ||</p>

					<p class="f4">So avyāpajjhaɱ kāya-sankhāraɱ abhisankharitvā avyāpajjhaɱ||<br />
					vacī-sankhāraɱ abhisankharitvā avyāpajjhaɱ||<br />
					mano-sankhāraɱ abhisankharitvā avyāpajjhaɱ||<br />
					lokaɱ uppajjati.|| ||</p>

					<p class="f4">Tam enaɱ avyāpajjhaɱ lokaɱ upapannaɱ samānaɱ avyāpajjhā phassā phusanti.|| ||</p>

					<p class="f4">So avyāpajjhehi phassehi phuṭṭho samāno avyāpajjhaɱ vedanaɱ vedeti ekanta-sukhaɱ.|| ||</p>

					<p class="f4">Seyyathā pi devā Subhakiṇṇā.|| ||</p>

					<p class="f4">Iti kho Puṇṇa bhūtā bhūtassa upapatti hoti.|| ||</p>

					<p class="f4">Yaɱ karoti tena uppajjati.|| ||</p>

					<p class="f4">Upapannam-enaɱ phassā phusanti.|| ||</p>

					<p class="f4">Evaɱ p'ahaɱ Puṇṇa kamma-dāyādā sattā ti vadāmi.|| ||</p>

					<p class="f4">Idaɱ vuccati Puṇṇa kammaɱ sukkaɱ sukka-vipākaɱ.|| ||</p>

					<p class="f4">Katamañ ca Puṇṇa kammaɱ kaṇha-sukkaɱ kaṇha-sukka-vipākaɱ?|| ||</p>

					<p class="f4">Idha Puṇṇa ekacco savyāpajjham pi avyāpajjham pi kāya-sankhāraɱ abhisankharoti||<br />
					savyāpajjham pi avyāpajjham pi vacī-sankhāraɱ abhisankharoti||<br />
					savyāpajjham pi avyāpajjham pi mano-sankhāraɱ abhisankharoti.|| ||</p>

					<p class="f4">So savyāpajjham pi avyāpajjham pi kāya-sankhāraɱ abhisankharitvā||<br />
					savyāpajjham pi avyāpajjham pi vacī-sankhāraɱ abhisankharitvā||<br />
					savyāpajjham pi avyāpajjham pi mano-sankhāraɱ abhisankharitvā||<br />
					savyāpajjham pi avyāpajjham pi lokaɱ uppajjati.|| ||</p>

					<p class="f4">Tam enaɱ savyāpajjham pi avyāpajjham pi lokaɱ upapannaɱ samānaɱ savyāpajjhā pi avyāpajjhā pi phassā phusanti.|| ||</p>

					<p class="f4">So savyāpajjhehi pi avyāpajjhehi pi phassehi phuṭṭho samāno savyāpajjham pi avyāpajjham pi vedanaɱ vedeti vokiṇṇaɱ sukha-dukkhaɱ.|| ||</p>

					<p class="f4">Seyyathā pi manussā ekacce ca devā ekacce ca vinipātikā.|| ||</p>

					<p class="f4">Iti kho Puṇṇa bhūtā bhūtassa upapatti hoti.|| ||</p>

					<p class="f4">Yaɱ karoti tena uppajjati.|| ||</p>

					<p class="f4">Upapannam-enaɱ phassā phusanti.|| ||</p>

					<p class="f4">Evaɱ p'ahaɱ Puṇṇa:||<br />
					kamma-dāyādā sattā ti vadāmi.|| ||</p>

					<p class="f4">Idaɱ vuccati Puṇṇa,||<br />
					kammaɱ kaṇha-sukkaɱ kaṇha-sukka-vipākaɱ.|| ||</p>

					<p class="f4">Kata- <a id="pg391"><span class="f2 g"><b>[391]</b></span></a> mañ ca Puṇṇa kammaɱ akaṇhaɱ asukkaɱ akaṇha-sukka-vipākaɱ||<br />
					kamma-k-khayāya saŋvattati?|| ||</p>

					<p class="f4">Tatra Puṇṇa yam-idaɱ kammaɱ kaṇhaɱ kaṇha-vipākaɱ||<br />
					tassa pahānāya yā cetanā,||<br />
					yam-p'idaɱ kammaɱ sukkaɱ sukka-vipākaɱ||<br />
					tassa pahānāya yā cetanā,||<br />
					yam-p'idaɱ kammaɱ kaṇha-sukkaɱ.|| ||</p>

					<p class="f4">Kaṇhasukka-vipākaɱ tassa pahānāya yā cetanā,||<br />
					idaɱ vuccati Puṇṇa kammaɱ akaṇhaɱ asukkaɱ akaṇhāsukka-vipākaɱ kamma-k-khayāya saŋvattati.|| ||</p>

					<p class="f4">Imāni kho Puṇṇa cattāri kammāni mayā sayaɱ abhiññā sacchi-katvā paveditānīti.|| ||</p>

					<p class="f4">Evaɱ vutte Puṇṇo Koḷiyaputto govatiko Bhagavantaɱ etad avoca:|| ||</p>

					<p class="f4">Abhikkantaɱ bhante,||<br />
					abhikkantaɱ bhante.|| ||</p>

					<p class="f4">Seyyathā pi bhante nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					cakkhu-manto rūpāni dakkhintīti,||<br />
					evam evaɱ Bhagavatā aneka-pariyāyena dhammo pakāsito.|| ||</p>

					<p class="f4">Es'āhaɱ bhante Bhagavantaɱ saraṇaɱ gacchāmi Dhammañ ca bhikkhu-sanghañ ca.|| ||</p>

					<p class="f4">Upāsakaɱ maɱ Bhagavā dhāretu ajja-t-agge pāṇupetaɱ saraṇaɱ gatanti.|| ||</p>

					<p class="f4">Acelo pana Seniyo kukkuravatiko Bhagavantaɱ etad avoca:|| ||</p>

					<p class="f4">Abhikkantaɱ bhante,||<br />
					abhikkantaɱ bhante.|| ||</p>

					<p class="f4">Seyyathā pi bhante nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					cakkhu-manto rūpāni dakkhintīti,||<br />
					evam evaɱ Bhagavatā aneka-pariyāyena dhammo pakāsito.|| ||</p>

					<p class="f4">Es'āhaɱ bhante Bhagavantaɱ saraṇaɱ gacchāmi Dhammañ ca bhikkhu-sanghañ ca.|| ||</p>

					<p class="f4">Labheyyāhaɱ bhante Bhagavato santike pabbajjaɱ.|| ||</p>

					<p class="f4">Labheyyaɱ upasampadanti.|| ||</p>

					<p class="f4">Yo kho Seniya añña-titthiyapubbo imasmiɱ Dhamma-Vinaye ākankhati pabbajjaɱ,||<br />
					ākankhati upasampadaɱ.|| ||</p>

					<p class="f4">So cattāro māse parivasati catunnaɱ māsānaɱ accayena āraddha-cittā bhikkhū pabbā-jenti,||<br />
					upasampādenti bhikkhu-bhāvāya.|| ||</p>

					<p class="f4">Api ca mettha puggalavemattatā viditāti.|| ||</p>

					<p class="f4">Sace bhante añña-titthiya-pubbā imasmiɱ Dhamma-Vinaye ākaŋkhantā pabbajjaɱ,||<br />
					ākaŋkhantā upasampadaɱ,||<br />
					cattāro māse parivasanti.|| ||</p>

					<p class="f4">Catunnaɱ māsānaɱ accayena āraddha-cittā bhikkhū pabbā-jenti,||<br />
					upasampādenti bhikkhu-bhāvāya.|| ||</p>

					<p class="f4">Ahaɱ cattāri vassāni parivasissāmi.|| ||</p>

					<p class="f4">Catunnaɱ maɱ vassānaɱ accayena āraddha-cittā bhikkhū pabbājentu,||<br />
					upasampādentu bhikkhu-bhāvāyāti.|| ||</p>

					<p class="f4">Alattha kho acelo Seniyo kukkuravatiko Bhagavato santike pabbajjaɱ,||<br />
					alattha upasampadaɱ.|| ||</p>

					<p class="f4">Acir'ūpasampanno kho pan'āyasmā Seniyo eko vūpakaṭṭho appa- <a id="pg392"><span class="f2 g"><b>[392]</b></span></a> matto ātāpī pahit'atto viharanto na cirass'eva yass'atthāya kula-puttā samma-d-eva agārasmā anāgāriyaɱ pabbajanti.|| ||</p>

					<p class="f4">Tad anuttaraɱ Brahma-cariya-pariyosānaɱ diṭṭhe'va dhamme sayaɱ abhiññā sacchi-katvā upasampajja vihāsi.|| ||</p>

					<p class="f4">Khīṇā jāti,||<br />
					vusitaɱ Brahma-cariyaɱ||<br />
					kataɱ karaṇīyaɱ,||<br />
					nāparaɱ itthattāyā ti abbhaññāsi.|| ||</p>

					<p class="f4">Aññataro kho pan'āyasmā Seniyo arahataɱ ahosī ti.|| ||</p>

					<p class="f4 ctr">Kukkuravatiya suttaɱ sattamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>