<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 57. Two ascetics, one who's asceticism was to practice the behavior of a dog, the other who's asceticism was to practice the behavior of an ox question the Buddha as to the outcomes of their practices." />
<title>MN 57: Kukkura-Vatika Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p57">Sutta 57</a></h4>

					<h1>Kukkura-Vatika Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg387"><span class="f2 g"><b>[387]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.057.chlm.sbb.htm#p1">chlm</a>][<a href="../../../dhamma-vinaya/pts/mn/mn.057.horn.pts.htm#p1">pts</a>][<a href="../../../dhamma-vinaya/ati/mn/mn.057.nymo.ati.htm#p1">nymo</a>][<a href="../../../dhamma-vinaya/wp/mn/mn.057.ntbb.wp.htm">ntbb</a>][<a href="../../../dhamma-vinaya/mnl/mn/mn.057.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Koḷiyesu viharati Haliddavasanaṃ nāma Koḷiyānaṃ nigamo.|| ||</p>

					<p class="f4">Atha kho Puṇṇo ca Koḷiyaputto govatiko,||<br />
					acelo ca Seniyo kukkuravatiko yena Bhagavā ten'upasaṅkamiṃsu.|| ||</p>

					<p class="f4">Upasaṅkamitvā Puṇṇo Koḷiyaputto govatiko Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Acelo pana Seniyo kukkuravatiko Bhagavatā saddhiṃ sammodi,||<br />
					sammodanīyaṃ kathaṃ sārāṇīyaṃ vīti-sāretvā kukkuro va palikujjitvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Puṇṇo Koḷiyaputto govatiko Bhagavantaṃ etad avoca:|| ||</p>

					<p class="f4">Ayaṃ bhante acelo Seniyo kukkuravatiko dukkarakārako,||<br />
					chamānikkhittaṃ bhuñjati.|| ||</p>

					<p class="f4">Tassa taṃ kukkuravataṃ dīgha-rattaṃ samattaṃ samādinnaṃ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaṃ Puṇṇa, tiṭṭhat'etaṃ,||<br />
					mā maṃ etaṃ pucchīti.|| ||</p>

					<p class="f4">Dutiyam pi kho Puṇṇo Koḷiyaputto govatiko Bhagavantaṃ etad avoca:|| ||</p>

					<p class="f4">Ayaṃ bhante acelo Seniyo kukkuravatiko dukkarakārako,||<br />
					chamānikkhittaṃ bhuñjati.|| ||</p>

					<p class="f4">Tassa taṃ kukkuravataṃ dīgha-rattaṃ samattaṃ samādinnaṃ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaṃ Puṇṇa, tiṭṭhat'etaṃ,||<br />
					mā maṃ etaṃ pucchīti.|| ||</p>

					<p class="f4">Tatiyam pi kho Puṇṇo Koḷiyaputto govatiko Bhagavantaṃ etad avoca:|| ||</p>

					<p class="f4">Ayaṃ bhante acelo Seniyo kukkuravatiko dukkarakārako,||<br />
					chamānikkhittaṃ bhuñjati.|| ||</p>

					<p class="f4">Tassa taṃ kukkuravataṃ dīgha-rattaṃ samattaṃ samādinnaṃ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Addhā kho te ahaṃ Puṇṇa na labhāmi:||<br />
					alaṃ Puṇṇa, tiṭṭhat'etaṃ,||<br />
					mā maṃ etaṃ pucchīti.|| ||</p>

					<p class="f4">Api ca te āhaṃ vyākarissāmi.|| ||</p>

					<p class="f4">Idha Puṇṇa, ekacco kukkuravataṃ bhāveti paripuṇṇaṃ abbokiṇṇaṃ,||<br />
					kukkurasīlaṃ bhāveti paripuṇṇaṃ abbokiṇṇaṃ,||<br />
					kukkuracittaṃ bhāveti paripuṇṇaṃ <a id="pg388"><span class="f2 g"><b>[388]</b></span></a> abbokiṇṇaṃ,||<br />
					kukkurākappaṃ bhāveti paripuṇṇaṃ abbokiṇṇaṃ.|| ||</p>

					<p class="f4">So kukkuravataṃ bhāvetvā paripuṇṇaṃ abbokiṇṇaṃ,||<br />
					kukkurasīlaṃ bhāvetvā paripuṇṇaṃ abbokiṇṇaṃ,||<br />
					kukkuracittaṃ bhāvetvā paripuṇṇaṃ abbokiṇṇaṃ,||<br />
					kukkurākappaṃ bhāvetvā paripuṇṇaṃ abbokiṇṇaṃ,||<br />
					kāyassa bhedā param maraṇā kukkurānaṃ saha-vyataṃ uppajjati.|| ||</p>

					<p class="f4">Sace kho pan'assa evaṃ diṭṭhi hoti:|| ||</p>

					<p class="f4">Iminā'haṃ sīlena vā vatena vā tapena vā brahma-cariyena vā devo vā bhavissāmi deva-ñ-ñataro vā ti.|| ||</p>

					<p class="f4">Sā'ssa hoti micchā-diṭṭhi.|| ||</p>

					<p class="f4">Micchā-diṭṭhissa kho ahaṃ Puṇṇa dvinnaṃ gatīnaṃ aññataraṃ gatiṃ vadāmi:||<br />
					Nirayaṃ vā tiracchāna-yoniṃ vā.|| ||</p>

					<p class="f4">Iti kho Puṇṇa sampajjamānaṃ kukkuravataṃ kukkurānaṃ saha-vyataṃ upaneti,||<br />
					vipajjamānaṃ Nirayan ti.</p>

					<p class="f4">Evaṃ vutte acelo Seniyo kukkuravatiko parodi,||<br />
					assūni pavattesi.|| ||</p>

					<p class="f4">Atha kho Bhagavā Puṇṇaṃ Koḷiyaputtaṃ govatikaṃ etad avoca:|| ||</p>

					<p class="f4">Etaṃ kho te ahaṃ Puṇṇa nālatthaṃ:||<br />
					alaṃ Puṇṇa, tiṭṭhat'etaṃ,<br />
					mā maṃ etaṃ pucchīti.|| ||</p>

					<p class="f4">Nāhaṃ bhante etaṃ rodāmi,||<br />
					yaṃ maṃ Bhagavā evam āha.|| ||</p>

					<p class="f4">Api ca me idaṃ bhante kukkuravataṃ dīgha-rattaṃ samattaṃ samādinnaṃ.|| ||</p>

					<p class="f4">Ayañ bhante Puṇṇo Koḷiyaputto govatiko,||<br />
					tassa taṃ govataṃ dīgha-rattaṃ samattaṃ samādinnaṃ||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaṃ Seniya, tiṭṭhat'etaṃ,||<br />
					mā maṃ etaṃ pucchīti.|| ||</p>

					<p class="f4">Dutiyam pi kho acelo Seniyo kukkuravatiko Bhagavantaṃ etad avoca:|| ||</p>

					<p class="f4">Ayaṃ bhante Puṇṇo Koḷiyaputto govatiko,||<br />
					tassa taṃ govataṃ dīgha-rattaṃ samattaṃ samādinnaṃ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Alaṃ Seniya, tiṭṭhat'etaṃ,<br />
					mā maṃ etaṃ pucchīti.|| ||</p>

					<p class="f4">Tatiyam pi kho acelo Seniyo kukkuravatiko Bhagavantaṃ etad avoca:|| ||</p>

					<p class="f4">Ayaṃ bhante Puṇṇo Koḷiyaputto govatiko,||<br />
					tassa taṃ govataṃ dīgha-rattaṃ samattaṃ samādinnaṃ,||<br />
					tassa kā gati,||<br />
					ko abhisamparāyo ti.|| ||</p>

					<p class="f4">Addhā kho te ahaṃ Seniya na labhāmi:||<br />
					alaṃ Seniya, tiṭṭhat'etaṃ||<br />
					mā maṃ etaṃ pucchīti,||<br />
					api ca kho tyāhaṃ vyākarissāmi.|| ||</p>

					<p class="f4">Idha Seniya, ekacco govataṃ bhāveti paripuṇṇaṃ abbokiṇṇaṃ,||<br />
					gosīlaṃ bhāveti paripuṇṇaṃ abbokiṇṇaṃ,||<br />
					gocittaṃ bhāveti paripuṇṇaṃ abbokiṇṇaṃ,||<br />
					gavākappaṃ bhāveti paripuṇṇaṃ abbokiṇṇaṃ.|| ||</p>

					<p class="f4">So govataṃ bhāvetvā paripuṇṇaṃ abbokiṇṇaṃ,||<br />
					gosīlaṃ bhāvetvā paripuṇṇaṃ abbokiṇṇaṃ,||<br />
					gocittaṃ bhāvetvā paripuṇṇaṃ abbokiṇṇaṃ,||<br />
					gavākappaṃ bhāvetvā paripuṇṇaṃ abbokiṇṇaṃ,||<br />
					kāyassa bhedā param maraṇā gunnaṃ saha-vyataṃ uppajjati.|| ||</p>

					<p class="f4">Sace <a id="pg389"><span class="f2 g"><b>[389]</b></span></a> kho pan'assa evaṃ diṭṭhi hoti:|| ||</p>

					<p class="f4">Iminā'haṃ sīlena vā vatena vā tapena vā brahma-cariyena vā devo vā bhavissāmi deva-ñ-ñataro vā ti.|| ||</p>

					<p class="f4">Sā'ssa hoti micchā-diṭṭhi.|| ||</p>

					<p class="f4">Micchā-diṭṭhikassa kho ahaṃ Seniya dvinnaṃ gatīnaṃ aññataraṃ gatiṃ vadāmi:|| ||</p>

					<p class="f4">Nirayaṃ vā tiracchāna-yoniṃ vā.|| ||</p>

					<p class="f4">Iti kho Seniya sampajjamānaṃ govataṃ gunnaṃ saha-vyataṃ upaneti,||<br />
					vipajjamānaṃ Nirayan ti.|| ||</p>

					<p class="f4">Evaṃ vutte Puṇṇo Koḷiyaputto govatiko parodi,||<br />
					assūni pavattesi.|| ||</p>

					<p class="f4">Atha kho Bhagavā acelaṃ Seniyaṃ kukkaravatikaṃ etad avoca:|| ||</p>

					<p class="f4">Etaṃ kho te ahaṃ Seniya, nālatthaṃ:||<br />
					alaṃ Seniya, tiṭṭhat'etaṃ,||<br />
					mā maṃ etaṃ pucchīti.|| ||</p>

					<p class="f4">Nāhaṃ bhante etaṃ rodāmi,||<br />
					yaṃ maṃ Bhagavā evam āha.|| ||</p>

					<p class="f4">Api ca me idaṃ bhante govataṃ dīgha-rattaṃ samattaṃ samādinnaṃ.|| ||</p>

					<p class="f4">Evaṃ pasanno ahaṃ bhante Bhagavati:|| ||</p>

					<p class="f4">Pahoti Bhagavā tathā dhammaṃ desetuṃ yathā ahañ-c'ev'imaṃ govataṃ pajaheyyaṃ.|| ||</p>

					<p class="f4">Ayañ-ca acelo Seniyo kukkuravatiko taṃ kukkuravataṃ pajaheyyāti.|| ||</p>

					<p class="f4">Tena hi Puṇṇa suṇāhi,||<br />
					sādhukaṃ mana-sikarohi,||<br />
					bhāsissāmīti.|| ||</p>

					<p class="f4">"Evaṃ bhante" ti kho Puṇṇo Koḷiyaputto govatiko Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">Cattār'imāni Puṇṇa kammāni mayā sayaṃ abhiññā sacchi-katvā paveditāni.|| ||</p>

					<p class="f4">Katamāni cattāri?|| ||</p>

					<p class="f4">Atthi Puṇṇa kammaṃ kaṇhaṃ kaṇha-vipākaṃ,||<br />
					atthi Puṇṇa kammaṃ sukkaṃ sukka-vipākaṃ,||<br />
					atthi Puṇṇa kammaṃ kaṇha-sukkaṃ kaṇha-sukka-vipākaṃ,||<br />
					atthi Puṇṇa kammaṃ akaṇhaṃ asukkaṃ akaṇhāsukka-vipākaṃ kammaṃ kamma-k-khayāya saṃvaṭṭati.|| ||</p>

					<p class="f4">Katamañ ca Puṇṇa kammaṃ kaṇhaṃ kaṇha-vipākaṃ?|| ||</p>

					<p class="f4">Idha Puṇṇa ekacco savyāpajjhaṃ kāya-saṅkhāraṃ abhisaṅkhāroti.|| ||</p>

					<p class="f4">Savyāpajjhaṃ vacī-saṅkhāraṃ abhisaṅkhāroti.|| ||</p>

					<p class="f4">Savyāpajjhaṃ mano-saṅkhāraṃ abhisaṅkhāroti.|| ||</p>

					<p class="f4">So savyāpajjhaṃ kāya-saṅkhāraṃ abhisaṅkhāritvā||<br />
					savyāpajjhaṃ vacī-saṅkhāraṃ abhisaṅkhāritvā||<br />
					savyāpajjhaṃ mano saṅkhāraṃ abhisaṅkhāritvā||<br />
					savyāpajjhaṃ lokaṃ uppajjati.|| ||</p>

					<p class="f4">Tam enaṃ savyāpajjhaṃ lokaṃ upapannaṃ samānaṃ savyāpajjhā phassā phusanti.|| ||</p>

					<p class="f4">So savyāpajjhehi phassehi phuṭṭho samāno savyāpajjhaṃ vedanaṃ vedeti ekanta-dukkhaṃ.|| ||</p>

					<p class="f4">Seyyathā pi sattā <a id="pg390"><span class="f2 g"><b>[390]</b></span></a> nerayikā.|| ||</p>

					<p class="f4">Iti kho Puṇṇa bhūtā bhūtassa upapatti hoti,||<br />
					yaṃ karoti tena uppajjati,||<br />
					upapannam-enaṃ phassā phusanti.|| ||</p>

					<p class="f4">Evaṃ p'ahaṃ Puṇṇa kamma-dāyādā sattā ti vadāmi.|| ||</p>

					<p class="f4">Idaṃ vuccati Puṇṇa kammaṃ kaṇhaṃ kaṇha-vipākaṃ.|| ||</p>

					<p class="f4">Katamañ ca Puṇṇa kammaṃ sukkaṃ sukka-vipākaṃ?|| ||</p>

					<p class="f4">Idha Puṇṇa ekacco avyāpajjhaṃ kāya-saṅkhāraṃ abhisaṅkhāroti.|| ||</p>

					<p class="f4">Avyāpajjhaṃ vacī-saṅkhāraṃ abhisaṅkhāroti.|| ||</p>

					<p class="f4">Avyāpajjhaṃ mano-saṅkhāraṃ abhisaṅkhāroti.|| ||</p>

					<p class="f4">So avyāpajjhaṃ kāya-saṅkhāraṃ abhisaṅkhāritvā avyāpajjhaṃ||<br />
					vacī-saṅkhāraṃ abhisaṅkhāritvā avyāpajjhaṃ||<br />
					mano-saṅkhāraṃ abhisaṅkhāritvā avyāpajjhaṃ||<br />
					lokaṃ uppajjati.|| ||</p>

					<p class="f4">Tam enaṃ avyāpajjhaṃ lokaṃ upapannaṃ samānaṃ avyāpajjhā phassā phusanti.|| ||</p>

					<p class="f4">So avyāpajjhehi phassehi phuṭṭho samāno avyāpajjhaṃ vedanaṃ vedeti ekanta-sukhaṃ.|| ||</p>

					<p class="f4">Seyyathā pi devā Subhakiṇṇā.|| ||</p>

					<p class="f4">Iti kho Puṇṇa bhūtā bhūtassa upapatti hoti.|| ||</p>

					<p class="f4">Yaṃ karoti tena uppajjati.|| ||</p>

					<p class="f4">Upapannam-enaṃ phassā phusanti.|| ||</p>

					<p class="f4">Evaṃ p'ahaṃ Puṇṇa kamma-dāyādā sattā ti vadāmi.|| ||</p>

					<p class="f4">Idaṃ vuccati Puṇṇa kammaṃ sukkaṃ sukka-vipākaṃ.|| ||</p>

					<p class="f4">Katamañ ca Puṇṇa kammaṃ kaṇha-sukkaṃ kaṇha-sukka-vipākaṃ?|| ||</p>

					<p class="f4">Idha Puṇṇa ekacco savyāpajjham pi avyāpajjham pi kāya-saṅkhāraṃ abhisaṅkhāroti||<br />
					savyāpajjham pi avyāpajjham pi vacī-saṅkhāraṃ abhisaṅkhāroti||<br />
					savyāpajjham pi avyāpajjham pi mano-saṅkhāraṃ abhisaṅkhāroti.|| ||</p>

					<p class="f4">So savyāpajjham pi avyāpajjham pi kāya-saṅkhāraṃ abhisaṅkhāritvā||<br />
					savyāpajjham pi avyāpajjham pi vacī-saṅkhāraṃ abhisaṅkhāritvā||<br />
					savyāpajjham pi avyāpajjham pi mano-saṅkhāraṃ abhisaṅkhāritvā||<br />
					savyāpajjham pi avyāpajjham pi lokaṃ uppajjati.|| ||</p>

					<p class="f4">Tam enaṃ savyāpajjham pi avyāpajjham pi lokaṃ upapannaṃ samānaṃ savyāpajjhā pi avyāpajjhā pi phassā phusanti.|| ||</p>

					<p class="f4">So savyāpajjhehi pi avyāpajjhehi pi phassehi phuṭṭho samāno savyāpajjham pi avyāpajjham pi vedanaṃ vedeti vokiṇṇaṃ sukha-dukkhaṃ.|| ||</p>

					<p class="f4">Seyyathā pi manussā ekacce ca devā ekacce ca vinipātikā.|| ||</p>

					<p class="f4">Iti kho Puṇṇa bhūtā bhūtassa upapatti hoti.|| ||</p>

					<p class="f4">Yaṃ karoti tena uppajjati.|| ||</p>

					<p class="f4">Upapannam-enaṃ phassā phusanti.|| ||</p>

					<p class="f4">Evaṃ p'ahaṃ Puṇṇa:||<br />
					kamma-dāyādā sattā ti vadāmi.|| ||</p>

					<p class="f4">Idaṃ vuccati Puṇṇa,||<br />
					kammaṃ kaṇha-sukkaṃ kaṇha-sukka-vipākaṃ.|| ||</p>

					<p class="f4">Kata- <a id="pg391"><span class="f2 g"><b>[391]</b></span></a> mañ ca Puṇṇa kammaṃ akaṇhaṃ asukkaṃ akaṇha-sukka-vipākaṃ||<br />
					kamma-k-khayāya saṃvaṭṭati?|| ||</p>

					<p class="f4">Tatra Puṇṇa yam-idaṃ kammaṃ kaṇhaṃ kaṇha-vipākaṃ||<br />
					tassa pahānāya yā cetanā,||<br />
					yam-p'idaṃ kammaṃ sukkaṃ sukka-vipākaṃ||<br />
					tassa pahānāya yā cetanā,||<br />
					yam-p'idaṃ kammaṃ kaṇha-sukkaṃ.|| ||</p>

					<p class="f4">Kaṇhasukka-vipākaṃ tassa pahānāya yā cetanā,||<br />
					idaṃ vuccati Puṇṇa kammaṃ akaṇhaṃ asukkaṃ akaṇhāsukka-vipākaṃ kamma-k-khayāya saṃvaṭṭati.|| ||</p>

					<p class="f4">Imāni kho Puṇṇa cattāri kammāni mayā sayaṃ abhiññā sacchi-katvā paveditānīti.|| ||</p>

					<p class="f4">Evaṃ vutte Puṇṇo Koḷiyaputto govatiko Bhagavantaṃ etad avoca:|| ||</p>

					<p class="f4">Abhikkantaṃ bhante,||<br />
					abhikkantaṃ bhante.|| ||</p>

					<p class="f4">Seyyathā pi bhante nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					cakkhu-manto rūpāni dakkhintīti,||<br />
					evam evaṃ Bhagavatā aneka-pariyāyena dhammo pakāsito.|| ||</p>

					<p class="f4">Es'āhaṃ bhante Bhagavantaṃ saraṇaṃ gacchāmi Dhammañ ca bhikkhu-saṅghañ ca.|| ||</p>

					<p class="f4">Upāsakaṃ maṃ Bhagavā dhāretu ajja-t-agge pāṇupetaṃ saraṇaṃ gatanti.|| ||</p>

					<p class="f4">Acelo pana Seniyo kukkuravatiko Bhagavantaṃ etad avoca:|| ||</p>

					<p class="f4">Abhikkantaṃ bhante,||<br />
					abhikkantaṃ bhante.|| ||</p>

					<p class="f4">Seyyathā pi bhante nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					cakkhu-manto rūpāni dakkhintīti,||<br />
					evam evaṃ Bhagavatā aneka-pariyāyena dhammo pakāsito.|| ||</p>

					<p class="f4">Es'āhaṃ bhante Bhagavantaṃ saraṇaṃ gacchāmi Dhammañ ca bhikkhu-saṅghañ ca.|| ||</p>

					<p class="f4">Labheyyāhaṃ bhante Bhagavato santike pabbajjaṃ.|| ||</p>

					<p class="f4">Labheyyaṃ upasampadanti.|| ||</p>

					<p class="f4">Yo kho Seniya añña-titthiyapubbo imasmiṃ Dhamma-Vinaye ākaṅkhati pabbajjaṃ,||<br />
					ākaṅkhati upasampadaṃ.|| ||</p>

					<p class="f4">So cattāro māse parivasati catunnaṃ māsānaṃ accayena āraddha-cittā bhikkhū pabbā-jenti,||<br />
					upasampādenti bhikkhu-bhāvāya.|| ||</p>

					<p class="f4">Api ca mettha puggalavemattatā viditāti.|| ||</p>

					<p class="f4">Sace bhante añña-titthiya-pubbā imasmiṃ Dhamma-Vinaye ākaṅkhantā pabbajjaṃ,||<br />
					ākaṅkhantā upasampadaṃ,||<br />
					cattāro māse parivasanti.|| ||</p>

					<p class="f4">Catunnaṃ māsānaṃ accayena āraddha-cittā bhikkhū pabbā-jenti,||<br />
					upasampādenti bhikkhu-bhāvāya.|| ||</p>

					<p class="f4">Ahaṃ cattāri vassāni parivasissāmi.|| ||</p>

					<p class="f4">Catunnaṃ maṃ vassānaṃ accayena āraddha-cittā bhikkhū pabbājentu,||<br />
					upasampādentu bhikkhu-bhāvāyāti.|| ||</p>

					<p class="f4">Alattha kho acelo Seniyo kukkuravatiko Bhagavato santike pabbajjaṃ,||<br />
					alattha upasampadaṃ.|| ||</p>

					<p class="f4">Acir'ūpasampanno kho pan'āyasmā Seniyo eko vūpakaṭṭho appa- <a id="pg392"><span class="f2 g"><b>[392]</b></span></a> matto ātāpī pahit'atto viharanto na cirass'eva yass'atthāya kula-puttā samma-d-eva agārasmā anāgāriyaṃ pabbajanti.|| ||</p>

					<p class="f4">Tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja vihāsi.|| ||</p>

					<p class="f4">Khīṇā jāti,||<br />
					vusitaṃ Brahma-cariyaṃ||<br />
					kataṃ karaṇīyaṃ,||<br />
					nāparaṃ itthattāyā ti abbhaññāsi.|| ||</p>

					<p class="f4">Aññataro kho pan'āyasmā Seniyo arahataṃ ahosī ti.|| ||</p>

					<p class="ctr">Kukkura-Vatika Suttaṃ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>