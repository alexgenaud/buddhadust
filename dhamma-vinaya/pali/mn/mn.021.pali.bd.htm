<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 21. A famous sutta dealing with the idea that the student of this system should not concern himself with worldly matters, even those so close to home as the abuse of nuns; also dealing with the need for patience and endurance when faced with abusive speech ... to be counteracted by training in a heart of friendliness towards one and all." />
<title>MN 21: Kakac'Ūpama Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					3. Tatiya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p21">Sutta 21</a></h4>

					<h1>Kakac'Ūpama Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg122"><span class="f2 g"><b>[122]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.021.chlm.sbb.htm#p1">chlm</a>][<a href="../../../dhamma-vinaya/pts/mn/mn.021.horn.pts.htm#p1">pts</a>][<a href="../../../dhamma-vinaya/ati/mn/mn.021.than.ati.htm#p1">than</a>][<a href="../../../dhamma-vinaya/wp/mn/mn.021.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.021.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4"><span class="f3">[<a id="p2">2</a>]</span> Tena kho pana samayen'āyasmā Moliyaphagguno||<br />
					bhikkhunīhi saddhiɱ ati-velaɱ saɱsaṭṭho viharati.|| ||</p>

					<p class="f4">Evaɱ saɱsaṭṭho āyasmā Moliyaphagguno||<br />
					bhikkhunīhi saddhiɱ viharati:|| ||</p>

					<p class="f4">Sace koci bhikkhu āyasmato Moliyaphaggunassa sammukhā||<br />
					tāsaɱ bhikkhunīnaɱ avaṇṇaɱ bhāsati||<br />
					ten'āyasmā Moliyaphagguno||<br />
					kupito||<br />
					anatta-mano||<br />
					adhikaraṇam pi karoti.|| ||</p>

					<p class="f4">Sace pana koci bhikkhu tāsaɱ bhikkhunīnaɱ sammukhā||<br />
					āyasmato Moliyaphaggunassa avaṇṇaɱ bhāsati||<br />
					tena tā bhikkhuniyo||<br />
					kupitā||<br />
					anatta-manā||<br />
					adhikaraṇam pi karonti.|| ||</p>

					<p class="f4">Evaɱ saɱsaṭṭho āyasmā Moliyaphagguno||<br />
					bhikkhunīhi saddhiɱ viharati.|| ||</p>

					<p class="f4"><span class="f3">[<a id="p3">3</a>]</span> Atha kho aññataro bhikkhu||<br />
					yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">"Āyasmā bhante Moliyaphagguno||<br />
					bhikkhunīhi saddhiɱ ati-velaɱ saɱsaṭṭho viharati.|| ||</p>

					<p class="f4">Evaɱ saɱsaṭṭho bhante āyasmā Moliyaphagguno||<br />
					bhikkhunīhi saddhiɱ viharati:|| ||</p>

					<p class="f4">Sace koci bhikkhu āyasmato Moliyaphaggunassa sammukhā||<br />
					tāsaɱ bhikkhunīnaɱ avaṇṇaɱ bhāsati,||<br />
					ten'āyasmā Moliyaphagguno||<br />
					kupito||<br />
					anatta-mano||<br />
					adhikaraṇam pi karonti.|| ||</p>

					<p class="f4">Sace pana koci bhikkhu tāsaɱ bhikkhunīnaɱ sammukhā||<br />
					āyasmato Moliyaphaggunassa avaṇṇaɱ bhāsati,||<br />
					tena tā bhikkhuniyo||<br />
					kupitā||<br />
					anatta-manā||<br />
					adhikaraṇam pi karonti.|| ||</p>

					<p class="f4">Evaɱ saɱsaṭṭho bhante āyasmā Moliyaphagguno||<br />
					bhikkhunīhī saddhiɱ viharatī" ti.|| ||</p>

					<p class="f4"><span class="f3">[<a id="p4">4</a>]</span> Atha kho Bhagavā aññataraɱ bhikkhuɱ āmantesi:|| ||</p>

					<p class="f4">"Ehi <a id="pg123"><span class="f2 g"><b>[123]</b></span></a> tvaɱ bhikkhu mama vacanena Moliyaphaggunaɱ bhikkhuɱ āmantehi:|| ||</p>

					<p class="f4">'Satthā taɱ āvuso Phagguna āmantetī' ti.|| ||</p>

					<p class="f4">"Evaɱ bhante" ti kho so bhikkhu Bhagavato paṭi-s-sutvā||<br />
					yen'āyasmā Moliyaphagguno ten'upasaṅkami.|| ||</p>

					<p class="f4">Upasaṅkamitvā āyasmantaɱ Moliyaphaggunaɱ etad avoca:|| ||</p>

					<p class="f4">"Satthā taɱ āvuso Phagguna āmantetī" ti.|| ||</p>

					<p class="f4">"Evam āvuso" ti kho āyasmā Moliyaphagguno tassa bhikkhuno paṭi-s-sutvā||<br />
					yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho||<br />
					āyasmantaɱ Moliyaphaggunaɱ Bhagavā etad avoca:|| ||</p>

					<p class="f4"><span class="f3">[<a id="p5">5</a>]</span> "Saccaɱ kira tvaɱ Phagguna||<br />
					bhikkhunīhi saddhiɱ ati-velaɱ saɱsaṭṭho viharasi?|| ||</p>

					<p class="f4">Evaɱ saɱsaṭṭho kira tvaɱ Phagguna bhikkhunīhi saddhiɱ viharasi:|| ||</p>

					<p class="f4">Sace koci bhikkhu āyasmato Moliyaphaggunassa sammukhā||<br />
					tāsaɱ bhikkhunīnaɱ avaṇṇaɱ bhāsati,||<br />
					ten'āyasmā Moliyaphagguno||<br />
					kupito||<br />
					anatta-mano||<br />
					adhikaraṇam pi karonti.|| ||</p>

					<p class="f4">Sace pana koci bhikkhu tāsaɱ bhikkhunīnaɱ sammukhā||<br />
					āyasmato Moliyaphaggunassa avaṇṇaɱ bhāsati,||<br />
					tena tā bhikkhuniyo||<br />
					kupitā||<br />
					anatta-manā||<br />
					adhikaraṇam pi karonti.|| ||</p>

					<p class="f4">Evaɱ saɱsaṭṭho kira tvaɱ Phagguna bhikkhunīhi saddhiɱ viharasī" ti?|| ||</p>

					<p class="f4">"Evaɱ bhante."|| ||</p>

					<p class="f4">"Nanu tvaɱ Phagguna kula-putto saddhā agārasmā anagāriyaɱ pabba-jito" ti?|| ||</p>

					<p class="f4">"Evaɱ bhante" ti.|| ||</p>

					<p class="f4"><span class="f3">[<a id="p6">6</a>]</span> "Na kho te etaɱ Phagguna paṭirūpaɱ,||<br />
					kula-puttassa saddhā agārasmā anagāriyaɱ pabba-jitassa,||<br />
					yaɱ tvaɱ bhikkhunīhī saddhiɱ ati-velaɱ saɱsaṭṭho vihareyyāsi.|| ||</p>

					<p class="f4">Tasmā'ti ha Phagguna tava ce pi koci sammukhā tāsaɱ bhikkhunīnaɱ avaṇṇaɱ bhāseyya,||<br />
					tatrā pi tvaɱ Phagguna ye geha-sitā chandā||<br />
					ye geha-sitā vitakkā te pajaheyyāsi.|| ||</p>

					<p class="f4"><span class="f2"><i>[1]</i></span> Tatrā pi te Phagguna evaɱ sikkhitabbaɱ:|| ||</p>

					<p class="f4">'Na c'eva me cittaɱ vipariṇataɱ bhavissati,||<br />
					na ca pāpikaɱ vācaɱ nicchāressāmi,||<br />
					hit-ā-nukampī ca viharissāmi,||<br />
					metta-citto na dos'antaro' ti.|| ||</p>

					<p class="f4">Evaɱ hi te Phagguna sikkhitabbaɱ.|| ||</p>

					<p class="f4">Tasmā'ti ha Phagguna tava ce pi koci sammukhā tāsaɱ bhikkhunīnaɱ pāṇinā pahāraɱ dadeyya,||<br />
					leḍḍunā pahāraɱ dadeyya,||<br />
					daṇḍena pahāraɱ dadeyya,||<br />
					satthena pahāraɱ dadeyya,||<br />
					tatrā pi tvaɱ Phagguna ye geha-sitā chandā||<br />
					ye geha-sitā vitakkā te pajaheyyāsi.|| ||</p>

					<p class="f4"><span class="f2"><i>[2]</i></span> Tatrā pi te Phagguna evaɱ sikkhitabbaɱ:|| ||</p>

					<p class="f4">'Na c'eva me cittaɱ vipariṇataɱ bhavissati,||<br />
					na ca pāpikaɱ vācaɱ nicchāressāmi,||<br />
					hit-ā-nukampī ca viharissāmi,||<br />
					metta-citto na dos'antaro' ti.|| ||</p>

					<p class="f4">Evaɱ hi te Phagguna sikkhitabbaɱ.|| ||</p>

					<p class="f4">Tasmā'ti ha Phagguna tava ce pi koci sammukhā avaṇṇaɱ bhāseyya,||<br />
					tatrā pi tvaɱ Phagguna ye geha-sitā chandā||<br />
					ye geha-sitā vitakkā te pajaheyyāsi.|| ||</p>

					<p class="f4"><span class="f2"><i>[3]</i></span> Tatrā pi te Phagguna evaɱ sikkhitabbaɱ:|| ||</p>

					<p class="f4">'Na c'eva me cittaɱ vipariṇataɱ bhavissati,||<br />
					na ca pāpikaɱ vācaɱ nicchāressāmi,||<br />
					hit-ā-nukampī ca viharissāmi,||<br />
					metta-citto na dos'antaro' ti.|| ||</p>

					<p class="f4">Evaɱ hi te Phagguna sikkhitabbaɱ.|| ||</p>

					<p class="f4">Tasmā'ti ha Phagguna tava ce pi koci pāṇinā pahāraɱ dadeyya,||<br />
					leḍḍunā pahāraɱ dadeyya,||<br />
					daṇḍena pahāraɱ dadeyya,||<br />
					satthena pa- <a id="pg124"><span class="f2 g"><b>[124]</b></span></a> hāraɱ dadeyya,||<br />
					tatrā pi tvaɱ Phagguna ye geha-sitā chandā||<br />
					ye geha-sitā vitakkā te pajaheyyāsi.|| ||</p>

					<p class="f4"><span class="f2"><i>[4]</i></span> Tatrā pi te Phagguna evaɱ sikkhitabbaɱ:|| ||</p>

					<p class="f4">'Na c'eva me cittaɱ vipariṇataɱ bhavissati,||<br />
					na ca pāpikaɱ vācaɱ nicchāressāmi,||<br />
					hit-ā-nukampī ca viharissāmi,||<br />
					metta-citto||<br />
					na dos'antaro' ti.|| ||</p>

					<p class="f4">Evaɱ hi te Phagguna sikkhitabbaɱ" ti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><span class="f3">[<a id="p7">7</a>]</span> Atha kho Bhagavā bhikkhu āmantesi:|| ||</p>

					<p class="f4">"Ārādhayiɱsu vata me bhikkhave||<br />
					bhikkhū ekaɱ samayaɱ cittaɱ.|| ||</p>

					<p class="f4">Idh'āhaɱ bhikkhave bhikkhū āmantesiɱ:|| ||</p>

					<p class="f4">'Ahaɱ kho bhikkhave ek'āsana-bhojanaɱ bhuñjāmi.|| ||</p>

					<p class="f4">Ek'āsana-bhojanaɱ kho||<br />
					ahaɱ bhikkhave bhuñjamāno||<br />
					app'ābādhatañ ca sañjānāmi||<br />
					app'ātaṅkatañ ca||<br />
					lahu-ṭ-ṭhānañ ca||<br />
					balañ ca||<br />
					phāsu-vihārañ ca.|| ||</p>

					<p class="f4">Etha tumhe pi bhikkhave||<br />
					ek'āsana bhojanaɱ bhuñjatha.|| ||</p>

					<p class="f4">Ek'āsana-bhojanaɱ kho bhikkhave||<br />
					tumhe pi bhuñjamānā||<br />
					app'ābādhatañ ca sañjānissatha||<br />
					app'ātaṅkatañ ca||<br />
					lahu-ṭ-ṭhānañ ca||<br />
					balañ ca||<br />
					phāsu-vihārañ cā' ti.|| ||</p>

					<p class="f4">Na me bhikkhave tesu bhikkhūsu||<br />
					anusāsanī karaṇīyā ahosi.|| ||</p>

					<p class="f4">Sat'uppāda-karaṇīyam'eva me bhikkhave tesu bhikkhusu ahosi.|| ||</p>

					<p class="f4">Seyyathā pi, bhikkhave, su-bhūmiyaɱ||<br />
					cātu-m-mahā-pathe||<br />
					ājañña-ratho yutto assa ṭhito||<br />
					odhasta-patodo,||<br />
					tam enaɱ dakkho yogg-ā-cariyo assa-damma-sārathī||<br />
					abhirūhitvā vāmena hatthena rasmiyo gahetvā||<br />
					dakkhiṇena hatthena patodaɱ gahetvā||<br />
					yen'icchakaɱ yad'icchakaɱ sāreyyā pi||<br />
					paccāsāreyyā pi,||<br />
					evam eva kho, bhikkhave,||<br />
					na me tesu bhikkhusu anusāsanī karaṇīyā ahosi.|| ||</p>

					<p class="f4">Sat'uppāda-karaṇīyam'eva me bhikkhave tesu bhikkhusu ahosi.|| ||</p>

					<p class="f4">Tasmā'ti ha bhikkhave tumhe akusalaɱ pajahatha||<br />
					kusalesu dhammesu āyogaɱ karotha.|| ||</p>

					<p class="f4">Evaɱ hi tumhe pi imasmiɱ Dhamma-Vinaye vuḍḍhiɱ virūḷhiɱ vepullaɱ āpajjissatha.|| ||</p>

					<p class="f4"><span class="f3">[<a id="p8">8</a>]</span> Seyyathā pi, bhikkhave, gāmassa vā||<br />
					nigamassa vā||<br />
					avidūre mahantaɱ sāla-vanaɱ,||<br />
					tañ c'assa elaṇḍehi sañchannaɱ,||<br />
					tassa koci'd'eva puriso uppajjeyya atthakāmo hitakāmo yoga-k-khemakāmo,||<br />
					so yā tā sāla-laṭṭhiyo kuṭilā ojā-paharaṇīyo tā tacchetvā bahiddhā nīhareyya,||<br />
					antovanaɱ su-visodhitaɱ visodheyya,||<br />
					yā pana tā sāla-laṭṭhiyo ujukā sujātā tā sammā parihareyya,||<br />
					evaɱ h'etaɱ bhikkhave sāla-vanaɱ aparena samayena vuḍḍhiɱ virūḷhiɱ vepullaɱ āpajjeyya.|| ||</p>

					<p class="f4">Evam eva kho bhikkhave tumhe akusalaɱ pajahatha||<br />
					kusalesu dhammesu āyogaɱ karotha.|| ||</p>

					<p class="f4"><a id="pg125"><span class="f2 g"><b>[125]</b></span></a> Evaɱ hi tumhe pi imasmiɱ Dhamma-Vinaye vuḍḍhiɱ virūḷhiɱ vepullaɱ āpajjissatha.|| ||</p>

					<p class="f4"><span class="f3">[<a id="p9">9</a>]</span> Bhūta-pubbaɱ bhikkhave imissā yeva Sāvatthīyā||<br />
					Vedehikā nāma gahipatānī ahosi.|| ||</p>

					<p class="f4">Vedehikāya bhikkhave gahapatāniyā||<br />
					evaɱ kalyāṇo kitti-saddo abbhu-g-gato:|| ||</p>

					<p class="f4">'Soratā Vedehikā gahapatānī,||<br />
					nivātā Vedehikā gahapatānī,||<br />
					upasantā Vedehikā gahapatānī' ti.|| ||</p>

					<p class="f4">Vedehikāya kho pana bhikkhave||<br />
					gahapatāniyā Kāḷī nāma dāsī ahosi,||<br />
					dakkhā analasā||<br />
					su-saɱvihita-kammantā.|| ||</p>

					<p class="f4">Atha kho bhikkhave Kāḷiyā dāsiyā etad ahosi:|| ||</p>

					<p class="f4">'Mayhaɱ kho ayyāya evaɱ kalyāṇo kitti-saddo abbhu-g-gato:|| ||</p>

					<p class="f4">"Soratā Vedehikā gahapatānī,||<br />
					nivātā Vedehikā gahapatānī,||<br />
					upasantā Vedehikā gahapatānī" ti.|| ||</p>

					<p class="f4">Kin nu kho me ayyā santaɱ yeva nu kho ajjhattaɱ kopaɱ||<br />
					na pātu-karoti?|| ||</p>

					<p class="f4">Udāhu asantaɱ?|| ||</p>

					<p class="f4">Udāhu mayh'ev'ete kammantā susaɱvihitā,||<br />
					yena me ayyā santaɱ yeva ajjhattaɱ kopaɱ na pātu-karoti?|| ||</p>

					<p class="f4">No asantaɱ?|| ||</p>

					<p class="f4">Yan nūn-ā-haɱ ayyaɱ vīmaɱseyyan' ti?|| ||</p>

					<p class="f4">Atha kho bhikkhave Kāḷī dāsī divā uṭṭhāsi.|| ||</p>

					<p class="f4">Atha kho bhikkhave Vedehikā gahapatānī||<br />
					Kāḷiɱ dāsiɱ etad avoca:|| ||</p>

					<p class="f4">'He je Kāḷī' ti.|| ||</p>

					<p class="f4">'Kiɱ ayye' ti?|| ||</p>

					<p class="f4">'Kiɱ je divā uṭṭhāsī' ti?|| ||</p>

					<p class="f4">'Na kho ayye kiñcī' ti.|| ||</p>

					<p class="f4">'No vata re kiñci pāpi dāsī,||<br />
					divā uṭṭhāsī' ti||<br />
					kupitā anatta-manā bhākuṭiɱ akāsi.|| ||</p>

					<p class="f4">Atha kho bhikkhave Kāḷiyā dāsiyā etad ahosi:|| ||</p>

					<p class="f4">'Santaɱ yeva kho me ayyā ajjhattaɱ kopaɱ||<br />
					na pātu-karoti||<br />
					no asantaɱ.|| ||</p>

					<p class="f4">Mayh'ev'ete kammantā susaɱvihitā,||<br />
					yena me ayyā santaɱ yeva ajjhattaɱ kopaɱ||<br />
					na pātu-karoti||<br />
					no asantaɱ?|| ||</p>

					<p class="f4">Yan nūn-ā-haɱ bhiyyoso-mattāya ayyaɱ vīmaɱseyyan' ti?|| ||</p>

					<p class="f4">Atha kho bhikkhave Kāḷīdāsī divātaraɱ uṭṭhāsi.|| ||</p>

					<p class="f4">Atha kho bhikkhave Vedehikā gahapatānī Kāḷiɱ dāsiɱ etad avoca:|| ||</p>

					<p class="f4">'He je Kāḷī' ti.|| ||</p>

					<p class="f4">'Kiɱ ayye' ti?|| ||</p>

					<p class="f4">'Kiɱ je divā uṭṭhāsī' ti?|| ||</p>

					<p class="f4">'Na kho ayye kiñcī' ti.|| ||</p>

					<p class="f4">'No vata re kiñci pāpi dāsī,||<br />
					divā uṭṭhāsī' ti||<br />
					kupitā anatta-manā anatta-manavācaɱ nicchāresi.|| ||</p>

					<p class="f4">Atha kho bhikkhave Kāḷiyā dāsiyā etad ahosi:|| ||</p>

					<p class="f4">'Santaɱ yeva kho me ayyā ajjhattaɱ kopaɱ na pātu-karoti no asantaɱ.|| ||</p>

					<p class="f4">Mayh'ev'ete kammantā susaɱvihitā||<br />
					yena me ayyā santaɱ||<br />
					yeva ajjhattaɱ kopaɱ||<br />
					na pātu-karoti||<br />
					no asantaɱ.|| ||</p>

					<p class="f4">Yan nūn-ā-haɱ bhiyyoso-mattāya ayyaɱ vīmaɱseyyan' ti.|| ||</p>

					<p class="f4">Atha kho bhikkhave Kāḷī dāsī divātaraɱ yeva uṭṭhāsi.|| ||</p>

					<p class="f4">Atha kho bhikkhave Vedehikā gahapatānī Kāḷiɱ dāsiɱ <a id="pg126"><span class="f2 g"><b>[126]</b></span></a> etad avoca:|| ||</p>

					<p class="f4">'He je Kāḷī' ti.|| ||</p>

					<p class="f4">'Kiɱ ayye' ti?|| ||</p>

					<p class="f4">'Kiɱ je divā uṭṭhāsī' ti?|| ||</p>

					<p class="f4">'Na kho ayye kiñcī' ti.|| ||</p>

					<p class="f4">'No vata re kiñci pāpi dāsī,||<br />
					divā uṭṭhāsī' ti||<br />
					kupitā anatta-manā aggaḷasūciɱ gahetvā sīse pahāraɱ adāsi,||<br />
					sīsaɱ vobhindi.|| ||</p>

					<p class="f4">Atha kho bhikkhave Kāḷī dāsī bhinnena sīsena lohitena gaḷantena paṭivissakānaɱ ujjhāpesi:|| ||</p>

					<p class="f4">'Passath'ayyā, soratāya kammaɱ.|| ||</p>

					<p class="f4">Passath'ayyā, nivātāya kammaɱ.|| ||</p>

					<p class="f4">Passath'ayyā, upasantāya kammaɱ.|| ||</p>

					<p class="f4">Kathaɱ hi nāma ekadāsikāya:||<br />
					'Divā uṭṭhāsī' ti||<br />
					kupitā anatta-manā aggaḷasūciɱ gahetvā sīse pahāraɱ dassati,||<br />
					sīsaɱ vobhindissatī' ti?|| ||</p>

					<p class="f4">Atha kho bhikkhave Vedehikāya gahapatāniyā aparena samayena||<br />
					evaɱ pāpako kitti-saddo abbhuggañchi:|| ||</p>

					<p class="f4">'Caṇḍī Vedehikā gahapatānī,||<br />
					anivātā Vedehikā gahapatānī,||<br />
					anupasantā Vedehikā gahapatānī' ti.|| ||</p>

					<p class="f4">Evam eva kho bhikkhave idh'ekacco bhikkhu tāva'd'eva sorata-sorato hoti||<br />
					nivāta-nivāto hoti||<br />
					upasantupasanto hoti||<br />
					yāva na amanāpā vacana-pathā phusanti.|| ||</p>

					<p class="f4">Yato ca kho bhikkhave bhikkhuɱ amanāpā vacana-pathā phusanti,||<br />
					atha bhikkhu||<br />
					'sorato' ti veditabbo||<br />
					'nivāto' ti veditabbo,||<br />
					'upasanto' ti veditabbo.|| ||</p>

					<p class="f4"><span class="f3">[<a id="p10">10</a>]</span> Nāhaɱ taɱ bhikkhave bhikkhuɱ||<br />
					'suvaco' ti vadāmi,||<br />
					yo cīvara-piṇḍa-pāta-sen'āsana-gilāna-paccaya-bhesajja-parikkhāra-hetu suvaco hoti,||<br />
					sovacassataɱ āpajjati.|| ||</p>

					<p class="f4">Taɱ kissa hetu?|| ||</p>

					<p class="f4">Taɱ hi so bhikkhave bhikkhu cīvara-piṇḍa-pāta-sen'āsana-gilāna-paccaya-bhesajja-parikkhāraɱ alabha-māno||<br />
					na suvaco hoti,||<br />
					na sovacassataɱ āpajjati.|| ||</p>

					<p class="f4">Yo ca kho bhikkhave bhikkhu dhammaɱ||<br />
					yeva sakkaronto dhammaɱ||<br />
					garu-karonto dhammaɱ||<br />
					apacāyamāno suvaco hoti||<br />
					sovacassataɱ āpajjati,||<br />
					tam ahaɱ 'suvaco' ti vadāmi.|| ||</p>

					<p class="f4">Tasmā'ti ha bhikkhave evaɱ sikkhitabbaɱ:|| ||</p>

					<p class="f4">Dhammaɱ yeva sakkarontā||<br />
					dhammaɱ garu-karontā||<br />
					dhammaɱ apacāyamānā suvacā bhavissāma,||<br />
					sovacassataɱ āpajjissāmāti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p11">11</a>]</span> Pañc'ime bhikkhave vacana-pathā||<br />
					yehi vo pare vadamānā vadeyyuɱ:|| ||</p>

					<p class="f4"><span class="f2"><i>[1]</i></span> Kālena vā||<br />
					akālena vā,||<br />
					<span class="f2"><i>[2]</i></span> bhūtena vā||<br />
					abhūtena vā,||<br />
					<span class="f2"><i>[3]</i></span> saṇhena vā||<br />
					pharusena vā,||<br />
					<span class="f2"><i>[4]</i></span> attha-saɱhitena vā||<br />
					anattha-saɱhitena vā,||<br />
					<span class="f2"><i>[5]</i></span> metta-cittā vā||<br />
					dos'antarā vā.|| ||</p>

					<p class="f4">Kālena vā bhikkhave pare vadamānā vadeyyuɱ||<br />
					akālena vā.|| ||</p>

					<p class="f4">Bhūtena vā bhikkhave pare vadamānā vadeyyuɱ||<br />
					abhūtena vā.|| ||</p>

					<p class="f4">Saṇhena vā bhikkhave pare vadamānā vadeyyuɱ||<br />
					pharusena vā.|| ||</p>

					<p class="f4">Attha-saɱhitena vā bhikkhave pare vadamānā vadeyyuɱ||<br />
					<a id="pg127"><span class="f2 g"><b>[127]</b></span></a> anattha-saɱhitena vā.|| ||</p>

					<p class="f4">Metta-cittā vā bhikkhave pare vadamānā vadeyyuɱ||<br />
					dos'antarā vā.|| ||</p>

					<p class="f4">Tatrā pi kho bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma,||<br />
					hit-ā-nukampī ca viharissāma metta-cittā na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma.|| ||</p>

					<p class="f4">Tadārammaṇañ ca sabbā-vantaɱ lokaɱ mettā-saha-gatena cetasā vipulena mahaggatena appamāṇena averena avyāpajjhena pharitvā viharissāmā' ti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p12">12</a>]</span> Seyyathā pi, bhikkhave, puriso āgaccheyya kuddāla-piṭakaɱ ādāya,||<br />
					so evaɱ vadeyya:|| ||</p>

					<p class="f4">Ahaɱ imaɱ mahā-paṭhaviɱ apaṭhaviɱ karissāmīti,||<br />
					so tatra tatra khaṇeyya,||<br />
					tatra tatra vikireyya,||<br />
					tatra tatra oṭṭhubheyya,||<br />
					tatra tatra omutteyya:||<br />
					'Apaṭhavī bhavasi,||<br />
					apaṭhavī bhavasī' ti.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Api nu so puriso imaɱ mahā-paṭhaviɱ||<br />
					apaṭhaviɱ kareyyā" ti?|| ||</p>

					<p class="f4">"No h'etaɱ bhante.|| ||</p>

					<p class="f4">Taɱ kissa hetu?|| ||</p>

					<p class="f4">Ayaɱ hi bhante mahā-paṭhavī gambhīrā appameyyā.|| ||</p>

					<p class="f4">Sā na sukarā apaṭhaviɱ kātuɱ.|| ||</p>

					<p class="f4">Yāva'd'eva ca pana so puriso kilamathassa vighātassa bhāgī assā" ti.|| ||</p>

					<p class="f4"><span class="f3">[<a id="p13">13</a>]</span> "Evam eva kho bhikkhave pañc'ime vacana-pathā,||<br />
					yehi vo pare vadamānā vadeyyuɱ:|| ||</p>

					<p class="f4">Kālena vā||<br />
					akālena vā,||<br />
					bhūtena vā||<br />
					abhūtena vā,||<br />
					saṇhena vā||<br />
					pharusena vā,||<br />
					attha-saɱhitena vā||<br />
					anattha-saɱhitena vā,||<br />
					metta-cittā vā||<br />
					dos'antarā vā.|| ||</p>

					<p class="f4">Kālena vā bhikkhave pare vadamānā vadeyyuɱ akālena vā||<br />
					bhūtena vā bhikkhave pare vadamānā vadeyyuɱ||<br />
					abhūtena vā.|| ||</p>

					<p class="f4">Saṇhena vā bhikkhave pare vadamānā vadeyyuɱ||<br />
					pharusena vā.|| ||</p>

					<p class="f4">Attha-saɱhitena vā bhikkhave pare vadamānā||<br />
					vadeyyuɱ anattha-saɱhitena vā.|| ||</p>

					<p class="f4">Metta-cittā vā bhikkhave pare vadamānā vadeyyuɱ||<br />
					dos'antarā vā.|| ||</p>

					<p class="f4">Tatrā pi vo bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma.|| ||</p>

					<p class="f4">Hitānukampī ca viharissāma metta-cittā na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma -||<br />
					tadārammaṇañ ca sabbā-vantaɱ lokaɱ paṭhavīsamena cetasā vipulena mahaggatena appamāṇena averena avyāpajjhena pharitvā viharissāmāti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p14">14</a>]</span> Seyyathā pi, bhikkhave, puriso āgaccheyya lākhaɱ vā haliddiɱ vā nīlaɱ vā mañjiṭṭhaɱ vā ādāya.|| ||</p>

					<p class="f4">So evaɱ vadeyya:|| ||</p>

					<p class="f4">'Ahaɱ imasmiɱ ākāse rūpāni likhissāmi rūpapātu-bhāvaɱ karissāmīti.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Api nu so puriso imasmiɱ ākāse rūpāni likheyya rūpapātu-bhāvaɱ kareyyāti?|| ||</p>

					<p class="f4">'No h'etaɱ bhante'|| ||</p>

					<p class="f4">Taɱ kissa hetu?|| ||</p>

					<p class="f4">Ayaɱ hi bhante ākāso arūpī anidassano.|| ||</p>

					<p class="f4">Tattha na sukaraɱ rūpaɱ likhituɱ rūpapātu-bhāvaɱ kātuɱ.|| ||</p>

					<p class="f4">Yāva'd'eva ca <a id="pg128"><span class="f2 g"><b>[128]</b></span></a> pana so puriso kilamathassa vighātassa bhāgī assā' ti.|| ||</p>

					<p class="f4"><span class="f3">[<a id="p15">15</a>]</span> Evam eva kho bhikkhave pañc'ime vacana-pathā,||<br />
					yehi vo pare vadamānā vadeyyuɱ:|| ||</p>

					<p class="f4">Kālena vā||<br />
					akālena vā,||<br />
					bhūtena vā||<br />
					abhūtena vā||<br />
					saṇhena vā||<br />
					pharusena vā,||<br />
					attha-saɱhitena vā||<br />
					anattha-saɱhitena vā,||<br />
					metta-cittā vā||<br />
					dos'antarā vā.|| ||</p>

					<p class="f4">Kālena vā bhikkhave pare vadamānā vadeyyuɱ||<br />
					akālena vā||<br />
					bhūtena vā bhikkhave pare vadamānā vadeyyuɱ||<br />
					abhūtena vā.|| ||</p>

					<p class="f4">Saṇhena vā bhikkhave pare vadamānā vadeyyuɱ||<br />
					pharusena vā.|| ||</p>

					<p class="f4">Attha-saɱhitena vā bhikkhave pare vadamānā||<br />
					vadeyyuɱ anattha-saɱhitena vā.|| ||</p>

					<p class="f4">Metta-cittā vā bhikkhave pare vadamānā vadeyyuɱ||<br />
					dos'antarā vā.|| ||</p>

					<p class="f4">Tatrā pi vo bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma.|| ||</p>

					<p class="f4">Hitānukampī ca viharissāma metta-cittā||<br />
					na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma -||<br />
					tadārammaṇañ ca sabbā-vantaɱ lokaɱ paṭhavīsamena cetasā vipulena mahaggatena appamāṇena averena avyāpajjhena pharitvā viharissāmāti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p16">16</a>]</span> Seyyathā pi, bhikkhave, puriso āgaccheyya ādittaɱ tiṇukkaɱ ādāya,||<br />
					so evaɱ vadeyya:|| ||</p>

					<p class="f4">'Ahaɱ imāya ādittāya tiṇukkāya Gaṅgaɱ nadiɱ santāpessāmi samaparitāpessāmī' ti.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Api nu so puriso ādittāya tiṇukkāya gaṅgaɱ nadiɱ santāpeyya samparitāpeyyā" ti?|| ||</p>

					<p class="f4">"No h'etaɱ bhante.|| ||</p>

					<p class="f4">Taɱ kissa hetu?|| ||</p>

					<p class="f4">Gaṅgā hi bhante nadī gambhīrā appameyyā.|| ||</p>

					<p class="f4">Sā na sukarā ādittāya tiṇukkāya santāpetuɱ samparitāpetuɱ.|| ||</p>

					<p class="f4">Yāva'd'eva ca pana so puriso kilamathassa vighātassa bhāgī assā" ti.|| ||</p>

					<p class="f4"><span class="f3">[<a id="p17">17</a>]</span> Evam eva kho bhikkhave pañc'ime vacana-pathā,||<br />
					yehi vo pare vadamānā vadeyyuɱ:||<br />
					kālena vā akālena vā,||<br />
					bhūtena vā abhūtena vā||<br />
					saṇhena vā pharusena vā,||<br />
					attha-saɱhitena vā anattha-saɱhitena vā,||<br />
					metta-cittā vā dos'antarā vā.|| ||</p>

					<p class="f4">Kālena vā bhikkhave pare vadamānā vadeyyuɱ akālena vā bhūtena vā bhikkhave pare vadamānā vadeyyuɱ abhūtena vā.|| ||</p>

					<p class="f4">Saṇhena vā bhikkhave pare vadamānā vadeyyuɱ pharusena vā.|| ||</p>

					<p class="f4">Attha-saɱhitena vā bhikkhave pare vadamānā vadeyyuɱ anattha-saɱhitena vā.|| ||</p>

					<p class="f4">Metta-cittā vā bhikkhave pare vadamānā vadeyyuɱ dos'antarā vā.|| ||</p>

					<p class="f4">Tatrāpi vo bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma.|| ||</p>

					<p class="f4">Hitānukampī ca viharissāma metta-cittā na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma -||<br />
					tadārammaṇañ ca sabbā-vantaɱ lokaɱ paṭhavīsamena cetasā vipulena mahaggatena appamāṇena averena avyāpajjhena pharitvā viharissāmāti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p18">18</a>]</span> Seyyathā pi, bhikkhave, biḷārabhastā madditā sumadditā suparimadditā mudukā tulinī chinnasassarā chinnababbharā,||<br />
					atha puriso āgaccheyya kaṭṭhaɱ vā kaṭhalaɱ vā ādāya,||<br />
					so evaɱ vadeyya:|| ||</p>

					<p class="f4">'Ahaɱ imaɱ biḷārabhastaɱ madditaɱ sumadditaɱ suparimadaditaɱ mudukaɱ tūliniɱ chinnasassaraɱ chinnababbharaɱ kaṭṭhena vā kaṭhalena vā sarasaraɱ karissāmi bharabharaɱ karissāmī' ti.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Api nu so puriso amuɱ biḷārabhastaɱ madditaɱ sumadditaɱ suparimadditaɱ mudukaɱ tuliniɱ chinnasassaraɱ chinnabhabbharaɱ kaṭṭhena vā kaṭhalena vā sarasaraɱ kareyya bharabharaɱ kareyyā" ti?|| ||</p>

					<p class="f4">"No h'etaɱ bhante.|| ||</p>

					<p class="f4">Taɱ kissa hetu?|| ||</p>

					<p class="f4">Asu hi bhante biḷārabhastā madditā sumadditā suparimadditā mudukā tulinī chinnasassarā chinnabhabbharā,||<br />
					sā na sukarā kaṭṭhena vā kaṭhalena vā sarasaraɱ kātuɱ bharabharaɱ kātuɱ.|| ||</p>

					<p class="f4">Yāva'd'eva ca pana so puriso kilamathassa vighātassa bhāgī assā' ti.|| ||</p>

					<p class="f4"><span class="f3">[<a id="p19">19</a>]</span> Evam eva kho bhikkhave pañc'ime vacana-pathā,||<br />
					yehi vo pare vadamānā vadeyyuɱ:||<br />
					kālena <a id="pg129"><span class="f2 g"><b>[129]</b></span></a> vā akālena vā,||<br />
					bhūtena vā abhūtena vā||<br />
					saṇhena vā pharusena vā,||<br />
					attha-saɱhitena vā anattha-saɱhitena vā,||<br />
					metta-cittā vā dos'antarā vā.|| ||</p>

					<p class="f4">Kālena vā bhikkhave pare vadamānā vadeyyuɱ akālena vā bhūtena vā bhikkhave pare vadamānā vadeyyuɱ abhūtena vā.|| ||</p>

					<p class="f4">Saṇhena vā bhikkhave pare vadamānā vadeyyuɱ pharusena vā.|| ||</p>

					<p class="f4">Attha-saɱhitena vā bhikkhave pare vadamānā vadeyyuɱ anattha-saɱhitena vā.|| ||</p>

					<p class="f4">Metta-cittā vā bhikkhave pare vadamānā vadeyyuɱ dos'antarā vā.|| ||</p>

					<p class="f4">Tatrā pi vo bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma.|| ||</p>

					<p class="f4">Hitānukampī ca viharissāma metta-cittā na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma -||<br />
					tadārammaṇañ ca sabbā-vantaɱ lokaɱ paṭhavīsamena cetasā vipulena mahaggatena appamāṇena averena avyāpajjhena pharitvā viharissāmāti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p20">20</a>]</span> Ubhatodaṇḍakena pi ce bhikkhave kakacena corā ocarakā aṅgamaṅgāni okanteyyuɱ,||<br />
					tatrāpi yo mano padūseyya,||<br />
					na me so tena sāsanakaro.|| ||</p>

					<p class="f4">Tatrāpi vo bhikkhave evaɱ sikkhitabbaɱ:|| ||</p>

					<p class="f4">'Na c'eva no cittaɱ vipariṇataɱ bhavissati.|| ||</p>

					<p class="f4">Na ca pāpikaɱ vācaɱ nicchāressāma.|| ||</p>

					<p class="f4">Hitānukampī ca viharissāma metta-cittā na dos'antarā.|| ||</p>

					<p class="f4">Tañ ca puggalaɱ mettā-saha-gatena cetasā pharitvā viharissāma.|| ||</p>

					<p class="f4">Tadārammaṇañ ca sabbā-vantaɱ lokaɱ mettā-saha-gatena cetasā vipulena mahaggatena appamāṇena averena avyābajjhena pharitvā viharissāmā' ti.|| ||</p>

					<p class="f4">Evaɱ hi vo bhikkhave sikkhitabbaɱ.|| ||</p>

					<p class="f4"><span class="f3">[<a id="p21">21</a>]</span> Imañ ca tumhe bhikkhave kakacūpamaɱ ovādaɱ abhikkhaṇaɱ mana-sikareyyātha.|| ||</p>

					<p class="f4">Passatha no tumhe bhikkhave taɱ vacana-pathaɱ aṇuɱ vā thūlaɱ vā yaɱ tumhe nādhivāseyyathā" ti?|| ||</p>

					<p class="f4">"No h'etaɱ bhante".|| ||</p>

					<p class="f4">"Tasmā'ti ha bhikkhave imaɱ kakacūpamaɱ ovāda abhikkhaṇaɱ manasi karotha.|| ||</p>

					<p class="f4">Taɱ vo bhavissati dīgha-rattaɱ hitāya sukhāyā" ti.|| ||</p>

					<p class="f4">Idam avoca Bhagavā.</p>

					<p class="f4">Atta-manā te bhikkhū Bhagavato bhāsitaɱ "abhinandun" ti.|| ||</p>

					<p class="ctr">Kakac'Ūpama Suttaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>