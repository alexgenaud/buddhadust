<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 7. The Buddha likens a dirty cloth incapable of taking dye to the mind corrupted by greed and covetousness, malevolence, anger, malice, hypocrisy, spite, envy, stinginess, deceit, treachery, obstinacy, impetuosity, arrogance, price and conceit — incapable of attaining a good rebirth. He then likens the cleansing of a dirty piece of cloth that renders it capable of taking dye to the process of cleansing the mind of these corruptions, and he describes this cleansing process." />
<title>MN 7. Vatthupama Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					1. Mūlapariyāya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p7">Sutta 7</a></h4>

					<h1>Vatthūpama Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.007.chlm.sbb.htm#p1">chlm</a>][<a href="../../../dhamma-vinaya/pts/mn/mn.007.horn.pts.htm#p1">pts</a>][<a href="../../../dhamma-vinaya/ati/mn/mn.007.than.ati.htm#p1">than</a>][<a href="../../../dhamma-vinaya/wp/mn/mn.007.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.007.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Seyyathā pi, bhikkhave, vatthaɱ saṇkiliṭṭhaɱ malaggahitaɱ,||<br />
					tam enaɱ rajako yasmiɱ yasmiɱ raṇgajāte upasaɱhareyya,<br />
					yadi nīlakāya<br />
					yadi pītakāya<br />
					yadi lohitakāya<br />
					yadi mañjeṭṭhakāya,<br />
					durattavaṇṇam-ev'assa,<br />
					aparisuddhavaṇṇam-ev'assa.|| ||</p>

					<p class="f4">Taɱ kissa hetu?|| ||</p>

					<p class="f4">Aparisuddhattā bhikkhave vatthassa.|| ||</p>

					<p class="f4">Evam eva kho bhikkhave citte saṇkiliṭṭhe duggati pāṭikaṇkhā.|| ||</p>

					<p class="f4">Seyyathā pi, bhikkhave, vatthaɱ parisuddhaɱ pariyodātaɱ,<br />
					tam enaɱ rajako yasmiɱ yasmiɱ raṇgajāte upasaɱhareyya,<br />
					yadi nīlakāya<br />
					yadi pītakāya<br />
					yadi lohitakāya<br />
					yadi mañjeṭṭhakāya,<br />
					surattavaṇṇam-ev'assa,<br />
					parisuddhavaṇṇam-ev'assa.|| ||</p>

					<p class="f4">Taɱ kissa hetu?|| ||</p>

					<p class="f4">Parisuddhattā bhikkhave vatthassa.|| ||</p>

					<p class="f4">Evam eva kho bhikkhave citte asaṇkiliṭṭhe sugati pāṭikaṇkhā.|| ||</p>

					<p class="f4">3. Katame ca bhikkhave cittassa upakkilesā?</p>

					<p class="f4">Abhijjhāvisamalobho cittassa upakkileso,||<br />
					vyāpādo cittassa upakkileso,||<br />
					kodho cittassa upakkileso,||<br />
					upanāho cittassa upakkileso,||<br />
					makkho cittassa upakkileso,||<br />
					paḷāso cittassa upakkileso,||<br />
					issā cittassa upakkileso,||<br />
					macchariyaɱ cittassa upakkileso,||<br />
					māyā cittassa upakkileso,||<br />
					sāṭheyyaɱ cittassa upakkileso,||<br />
					thambho cittassa upakkileso,||<br />
					sārambho cittassa upakkileso,||<br />
					māno cittassa upakkileso,||<br />
					ati-māno cittassa upakkileso,||<br />
					mado <a id="pg37"><span class="f2 g"><b>[37]</b></span></a> cittassa upakkileso,||<br />
					pamādo cittassa upakkileso.|| ||</p>

					<p class="f4">4. Sa kho so bhikkhave bhikkhu:<br />
					'Abhijjhāvisamalobho cittassa upakkileso' ti<br />
					iti viditvā abhijjh-ā-visama-lobhaɱ cittassa upakkilesaɱ pajahati,|| ||</p>

					<p class="f4">'vyāpādo cittassa upakkileso' ti<br />
					iti viditvā vyāpādaɱ cittassa upakkilesaɱ pajahati,|| ||</p>

					<p class="f4">'kodho cittassa upakkileso' ti<br />
					iti viditvā ko'dhaɱ cittassa upakkilesaɱ pajahati,|| ||</p>

					<p class="f4">'upanāho cittassa upakkileso' ti<br />
					iti viditvā upan'āhaɱ cittassa upakkilesaɱ pajahati,|| ||</p>

					<p class="f4">'makkho cittassa upakkileso' ti<br />
					iti viditvā makkhaɱ cittassa upakkilesaɱ pajahati,|| ||</p>

					<p class="f4">'paḷāso cittassa upakkileso' ti<br />
					iti viditvā pa'āsaɱ cittassa upakkilesaɱ pajahati,|| ||</p>

					<p class="f4">'issā cittassa upakkileso' ti<br />
					iti viditvā issaɱ cittassa upakkilesaɱ pajahati,|| ||</p>

					<p class="f4">'macchariyaɱ cittassa upakkileso' ti<br />
					iti viditvā macchariyaɱ cittassa upakkilesaɱ pajahati,|| ||</p>

					<p class="f4">'māyā cittassa upakkileso' ti<br />
					iti viditvā māyaɱ cittassa upakkilesaɱ pajahati,|| ||</p>

					<p class="f4">'sāṭheyyaɱ cittassa upakkileso' ti<br />
					iti viditvā sāṭheyyaɱ cittassa upakkilesaɱ pajahati,|| ||</p>

					<p class="f4">'thambho cittassa upakkileso' ti<br />
					iti viditvā thambhaɱ cittassa upakkilesaɱ pajahati,|| ||</p>

					<p class="f4">'sārambho cittassa upakkileso' ti<br />
					iti viditvā sārambhaɱ cittassa upakkilesaɱ pajahati,|| ||</p>

					<p class="f4">'māno cittassa upakkileso' ti<br />
					iti viditvā mānaɱ cittassa upakkilesaɱ pajahati,|| ||</p>

					<p class="f4">'ati-māno cittassa upakkileso' ti<br />
					iti viditvā ati-mānaɱ cittassa upakkilesaɱ pajahati,|| ||</p>

					<p class="f4">'mado cittassa upakkileso' ti<br />
					iti viditvā madaɱ cittassa upakkilesaɱ pajahati,|| ||</p>

					<p class="f4">'pamādo cittassa upakkileso' ti<br />
					iti viditvā pamādaɱ cittassa upakkilesaɱ pajahati.|| ||</p>

					<p class="f4">5. Yato kho bhikkhave bhikkhuno 'Abhijjhāvisamalobho cittassa upakkileso' ti||<br />
					iti viditvā abhijjhāvisamalobho cittassa upakkileso pahīno hoti,|| ||</p>

					<p class="f4">'vyāpādo cittassa upakkileso' ti||<br />
					iti viditvā vyāpādo cittassa upakkileso pahīno hoti,|| ||</p>

					<p class="f4">'kodho cittassa upakkileso' ti||<br />
					iti viditvā kodho cittassa upakkileso pahīno hoti,|| ||</p>

					<p class="f4">'upanāho cittassa upakkileso' ti||<br />
					iti viditvā upanāho cittassa upakkileso pahīno hoti,|| ||</p>

					<p class="f4">'makkho cittassa upakkileso' ti||<br />
					iti viditvā makkho cittassa upakkileso pahīno hoti,|| ||</p>

					<p class="f4">'paḷāso cittassa upakkileso' ti||<br />
					iti viditvā paḷāso cittassa upakkileso pahīno hoti,|| ||</p>

					<p class="f4">'issā cittassa upakkileso' ti||<br />
					iti viditvā issā cittassa upakkileso pahīno hoti,|| ||</p>

					<p class="f4">'macchariyaɱ cittassa upakkileso' ti||<br />
					iti viditvā macchariyaɱ cittassa upakkileso pahīno hoti,|| ||</p>

					<p class="f4">'māyā cittassa upakkileso' ti||<br />
					iti viditvā māyā cittassa upakkileso pahīno hoti,|| ||</p>

					<p class="f4">'sāṭheyyaɱ cittassa upakkileso' ti||<br />
					iti viditvā sāṭheyyaɱ cittassa upakkileso pahīno hoti,|| ||</p>

					<p class="f4">'thambho cittassa upakkileso' ti||<br />
					iti viditvā thambho cittassa upakkileso pahīno hoti,|| ||</p>

					<p class="f4">'sārambho cittassa upakkileso' ti||<br />
					iti viditvā sārambho cittassa upakkileso pahīno hoti,|| ||</p>

					<p class="f4">'māno cittassa upakkileso' ti||<br />
					iti viditvā māno cittassa upakkileso pahīno hoti,|| ||</p>

					<p class="f4">'ati-māno cittassa upakkileso' ti||<br />
					iti viditvā ati-māno cittassa upakkileso pahīno hoti,|| ||</p>

					<p class="f4">'mado cittassa upakkileso' ti||<br />
					iti viditvā mado cittassa upakkileso pahīno hoti,|| ||</p>

					<p class="f4">'pamādo cittassa upakkileso' ti||<br />
					iti viditvā pamādo cittassa upakkileso pahīno hoti,|| ||</p>

					<p class="f4">so Buddhe avecca-p-pasādena samannāgato hoti:|| ||</p>

					<p class="f4">'Iti pi so Bhagavā||<br />
					arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidū||<br />
					anuttaro purisa-damma-sārathī||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">6. Dhamme avecca-p-pasādena samannāgato hoti:|| ||</p>

					<p class="f4">'Svākkhāto Bhagavatā dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaɱ veditabbo viññūhī' ti.|| ||</p>

					<p class="f4">7. Saṇghe avecca-p-pasādena samannāgato hoti:|| ||</p>

					<p class="f4">'Su-paṭipanno Bhagavato sāvakasaṇgho,||<br />
					uju-paṭipanno Bhagavato sāvakasaṇgho,||<br />
					ñāya-paṭipanno Bhagavato sāvakasaṇgho,||<br />
					sāmīci-paṭipanno Bhagavato sāvakasaṇgho,||<br />
					yadidaɱ cattāri purisa-yugāni aṭṭha purisa-puggalā,||<br />
					esa Bhagavato sāvakasaṇgho āhuneyyo pāhuṇeyyo dakkhiṇeyyo añjali-karaṇīyo,||<br />
					anuttaraɱ puñña-k-khettaɱ lokassā' ti.|| ||</p>

					<p class="f4">8. Yathodhi kho pan'assa cattaɱ hoti vantaɱ muttaɱ pahīnaɱ paṭinissaṭṭhaɱ.|| ||</p>

					<p class="f4">So:|| ||</p>

					<p class="f4">'Buddhe avecca-p-pasādena samannāgato'mahī' ti||<br />
					labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pītimanassa kāyo passambhati,||<br />
					passaddha-kāyo sukhaɱ vedeti,||<br />
					sukhino cittaɱ samādhiyati.|| ||</p>

					<p class="f4">9. 'Dhamme avecca-p-pasādena samannāgato'mhī' ti||<br />
					labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pītimanassa kāyo passambhati,||<br />
					passaddha-kāyo sukhaɱ vedeti,||<br />
					sukhino cittaɱ samādhi- <a id="pg38"><span class="f2 g"><b>[38]</b></span></a> yati.|| ||</p>

					<p class="f4">10. 'Saṇghe avecca-p-pasādena samannāgato'mahī' ti labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pītimanassa kāyo passambhati,||<br />
					passaddha-kāyo sukhaɱ vedeti,||<br />
					sukhino cittaɱ samādhiyati.|| ||</p>

					<p class="f4">11. 'Yathodhi kho pana me cattaɱ vantaɱ muttaɱ pahīnaɱ paṭinissaṭṭhan' ti||<br />
					labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti, jāyati,||<br />
					pītimanassa kāyo passambhati,||<br />
					passaddha-kāyo sukhaɱ vedeti,||<br />
					sukhino cittaɱ samādhiyati.|| ||</p>

					<p class="f4">12. Sa kho so bhikkhave bhikkhu<br />
					evaɱ sīlo<br />
					evaɱ dhammo<br />
					evaɱ pañño<br />
					sālīnañ ce pi piṇḍa-pātaɱ bhuñjati vicita-kāḷakaɱ aneka-sūpaɱ aneka-vyañjanaɱ,||<br />
					n'ev'assa taɱ hoti antarāyāya.|| ||</p>

					<p class="f4">Seyyathā pi, bhikkhave, vatthaɱ saṇkiliṭṭhaɱ malaggahitaɱ acchaɱ udakaɱ āgamma parisuddhaɱ hoti pariyodātaɱ,||<br />
					ukkā-mukhaɱ vā pan'āgamma jāta-rūpaɱ parisuddhaɱ hoti pariyodātaɱ,||<br />
					evam eva kho, bhikkhave, bhikkhu<br />
					evaɱ sīlo<br />
					evaɱ dhammo<br />
					evaɱ pañño<br />
					sālīnañ ce pi piṇḍa-pātaɱ bhuñjati vicita-kāḷakaɱ aneka-sūpaɱ aneka-vyañjanaɱ,||<br />
					n'ev'assa naɱ hoti antarāyāya.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">13. So mettā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ mettā-saha-gatena cetasā vipulena mahaggatena appamāṇena averena abyābajjena pharitvā viharati.|| ||</p>

					<p class="f4">14. Karuṇā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ karuṇā-saha-gatena cetasā vipulena mahaggatena appamāṇena averena avyāpajjena pharitvā viharati.|| ||</p>

					<p class="f4">15. Muditā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ muditā-saha-gatena cetasā vipulena mahaggatena appamāṇena averena avyāpajjena pharitvā viharati.|| ||</p>

					<p class="f4">16. Upekkhā-saha-gatena cetasā ekaɱ disaɱ pharitvā viharati,||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ upekkhā-saha-gatena cetasā vipulena mahaggatena appamāṇena averena avyāpajjena pharitvā viharati.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">17. So:|| ||</p>

					<p class="f4">'Atthi idaɱ,||<br />
					atthi hīnaɱ,||<br />
					atthi paṇītaɱ,||<br />
					atthi imassa saññā-gatassa uttariɱ nissaraṇan' ti pajānāti.|| ||</p>

					<p class="f4">18. Tassa evaɱ jānato<br />
					evaɱ passato<br />
					kām'āsavā pi cittaɱ vimuccati,||<br />
					bhav'āsavā pi cittaɱ vimuccati,||<br />
					avijj'āsavā pi cittaɱ vimuccati,||<br />
					vimuttasmiɱ vimuttam iti ñāṇaɱ hoti:|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā' ti pa- <a id="pg39"><span class="f2 g"><b>[39]</b></span></a> jānāti.|| ||</p>

					<p class="f4">Ayaɱ vuccati bhikkhave bhikkhu sināto antarena sinānenāti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">19. Tena kho pana samayena Sundarika-Bhāradvājo brāhmaṇo Bhagavato avidūre nisinno hoti.|| ||</p>

					<p class="f4">Atha kho Sundarika-Bhāradvājo brāhmaṇo Bhagavantaɱ etad avoca:|| ||</p>

					<p class="f4">"Gacchati pana bhavaɱ Gotamo Bāhukaɱ nadiɱ sināyitun" ti?|| ||</p>

					<p class="f4">"Kiɱ brāhmaṇa Bāhukāya nadiyā?|| ||</p>

					<p class="f4">Kiɱ Bāhukā nadī karissatī" ti?|| ||</p>

					<p class="f4">"Mokkhasammatā hi bho Gotama Bāhukā nadī bahu-janassa.|| ||</p>

					<p class="f4">Puññasammatā hi bho Gotama Bāhukā nadī bahu-janassa.|| ||</p>

					<p class="f4">Bāhukāya ca pana nadiyā bahu-jano pāpakaɱ kataɱ kammaɱ pavāhetī" ti.|| ||</p>

					<p class="f4">20. Atha kho Bhagavā Sundarika-Bhāradvājaɱ brāhmaṇaɱ gāthāhi ajjhabhāsi:|| ||</p>

					      <p class="f4 in2">Bāhukaɱ Adhikakkañ ca Gayaɱ Sundarikāma pī,||<br />
							Sarassatiɱ Payāgañ ca atho Bāhumatiɱ nadiɱ.||<br />
							Niccam pi bālo pakkhanno kaṇhakammo na sujjhati,||<br />
							Kiɱ Sundarikā karissati,||<br />
							kiɱ Payāgo kiɱ Bāhukā nadī,||<br />
							Veriɱ kata-kibbisaɱ naraɱ||<br />
							na hi naɱ sodhaye pāpa-kamminaɱ;||<br />
							Suddhassa ve sadā phaggu,||<br />
							suddhass'uposatho sadā,||<br />
							Suddhassa sucikammassa sadā sampajjate vataɱ.|| ||</p>

					      <p class="f4 in2">Idh'eva sināhi brāhmaṇa,||<br />
							sabbabhūtesu karohi khemataɱ;||<br />
							sace musā na bhaṇasi,||<br />
							sace pāṇaɱ na hiɱsasi,||<br />
							Sace adinnaɱ nādiyasi,||<br />
							saddahāno amaccharī,||<br />
							Kiɱ kāhasi Gayaɱ gantvā,||<br />
							udapāno pi te Gayā ti.|| ||</p>

					<p class="f4">21. Evaɱ vutte Sundarika-Bhāradvājo brāhmaṇo Bhagavantaɱ etad avoca:|| ||</p>

					<p class="f4">Abhikkantaɱ bho Gotama.|| ||</p>

					<p class="f4">Abhikkantaɱ bho Gotama.|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya:||<br />
					cakkhu-manto rūpāni dakkhintīti,||<br />
					evam evaɱ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi<br />
					Dhammañ ca<br />
					bhikkhusaṇghañ ca.|| ||</p>

					<p class="f4">Labheyyāhaɱ bhoto Gotamassa santike pabbajjaɱ labheyyaɱ upasampadanti.|| ||</p>

					<p class="f4">22. Alattha kho Sundarika-Bhāradvājo brāhmaṇo Bhagavato santike pabbajjaɱ.|| ||</p>

					<p class="f4">Alattha upasampadaɱ acir'ūpasampanno kho pan'āyasmā Bhāradvājo eko vūpakaṭṭho appamatto ātāpī pahit'atto viharanto na cirass'eva yass'atthāya kula-puttā samma-d-eva agārasmā anagāriyaɱ pabbajanti,||<br />
					tad anuttaraɱ Brahma-cariya-pariyosānaɱ diṭṭhe'va dhamme sayaɱ abhiññā sacchi-katvā upasampajja vihāsi:|| ||</p>

					<p class="f4">'Khīṇā jāti||<br />
					Vusitaɱ Brahma-cariyaɱ||<br />
					Kataɱ karaṇīyaɱ||<br />
					nāparaɱ itthattāyā' ti abbhaññāsi.|| ||</p>

					<p class="f4">Aññataro kho pan'āyasmā Bhāradvājo arahataɱ ahosī ti.|| ||</p>

					<p class="f4">Vatthūpamasuttaɱ sattamaɱ.</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>