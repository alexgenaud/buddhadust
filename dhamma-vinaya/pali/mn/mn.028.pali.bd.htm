<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 28. Sāriputta teaches the bhikkhus about how the scope of the Four Truths encompasses the Paticca Samuppada by way of focusing on the details of sense-experience to create detachment." />
<title>MN 28: Mahahatthi-padopama Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					3. Tatiya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p28">Sutta 28</a></h4>

					<h1>Mahā Hatthi-Padopama Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.028.chlm.sbb.htm#p1">chlm</a>][<a href="../../../dhamma-vinaya/pts/mn/mn.028.horn.pts.htm#p1">pts</a>][<a href="../../../dhamma-vinaya/ati/mn/mn.028.than.ati.htm#p1">than</a>][<a href="../../../dhamma-vinaya/wp/mn/mn.028.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.028.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho āyasmā Sāriputto bhikkhū āmantesi:|| ||</p>

					<p class="f4">"Āvuso bhikkhavo" ti.|| ||</p>

					<p class="f4">"Āvuso" ti kho te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">2. "Seyyathā pi āvuso yāni kānici jaŋgamānaɱ pāṇānaɱ pada-jātāni sabbāni tāni hatthi-pade samodhānaɱ gacchanti,||<br />
					hatthi-padaɱ tesaɱ aggam akkhāyati yad idaɱ mahattanena.|| ||</p>

					<p class="f4">Evam eva kho āvuso ye keci kusalā dhammā sabbe te catusu ariya-saccesu saŋgahaɱ gacchanti.|| ||</p>

					<p class="f4">Katamesu catusu?|| ||</p>

					<p class="f4">Dukkhe <a id="pg185"><span class="f2 g"><b>[185]</b></span></a> ariya-sacce,||<br />
					dukkha-samudaye ariya-sacce,||<br />
					dukkha-nirodhe ariya-sacce,||<br />
					dukkha-nirodha-gāminiyā paṭipadāya ariya-sacce.|| ||</p>

					<p class="f4">3. Katamañ c'āvuso dukkhaɱ ariyaccaɱ?|| ||</p>

					<p class="f4">Jāti pi dukkhā,||<br />
					jarā pi dukkhā,||<br />
					maraṇam pi dukkhaɱ,||<br />
					soka-parideva-dukkha-domanass'upāyāsā pi dukkhā,||<br />
					yam p'icchaɱ na labhati tam pi dukkhaɱ,||<br />
					saŋkhittena pañc'upādāna-k-khandhā dukkhā.|| ||</p>

					<p class="f4">4. Katame c'āvuso pañc'upādāna-k-khandho?|| ||</p>

					<p class="f4">Seyyath'īdaɱ rūp'ūpādāna-k-khandho||<br />
					vedan'ūpādāna-k-khandho||<br />
					saññ'ūpādāna-k-khandho||<br />
					sankhār'ūpādāna-k-khandho||<br />
					viññāṇ'ūpādāna-k-khandho.|| ||</p>

					<p class="f4">5. Katamo c'āvuso rūp'ūpādāna-k-khandho?|| ||</p>

					<p class="f4">Cattārī ca mahā-bhūtāni catunnañ ca mahā-bhūtānaɱ upādāya rūpaɱ.|| ||</p>

					<p class="f4">Katame c'āvuso cattāro mahā-bhūtā?|| ||</p>

					<p class="f4">Paṭhavī-dhātu||<br />
					āpo-dhātu||<br />
					tejo-dhātu||<br />
					vāyo-dhātu.|| ||</p>

					<p class="f4">6. Katamā c'āvuso paṭhavī-dhātu?|| ||</p>
					
					<p class="f4">Paṭhavī-dhātu siyā ajjhattikā||<br />
					siyā bāhirā.|| ||</p>

					<p class="f4">Katamā c'āvuso ajjhattikā paṭhavī-dhātu?|| ||</p>

					<p class="f4">Yaɱ ajjhattaɱ||<br />
					paccattaɱ||<br />
					kakkhaḷaɱ||<br />
					kharigataɱ||<br />
					upādinnaɱ:||<br />
					seyyath'īdaɱ||<br />
					kesā||<br />
					lomā||<br />
					nakhā||<br />
					dantā||<br />
					taco||<br />
					maɱsaɱ||<br />
					nahāru||<br />
					aṭṭhi||<br />
					aṭṭhimiñjaɱ||<br />
					vakkaɱ||<br />
					hadayaɱ||<br />
					yakanaɱ||<br />
					kilomakaɱ||<br />
					pihakaɱ||<br />
					pa-p-phāsaɱ||<br />
					antaɱ||<br />
					antaguṇaɱ||<br />
					udariyaɱ||<br />
					karīsaɱ,||<br />
					yaɱ vā pan'aññam pi kiñci ajjhattaɱ||<br />
					paccattaɱ||<br />
					kakkhaḷaɱ||<br />
					kharigataɱ||<br />
					upādinnaɱ,||<br />
					ayaɱ vuccat'āvuso ajjhattikā paṭhavī-dhātu.|| ||</p>

					<p class="f4">Yā c'eva kho pana ajjhattikā paṭhavī-dhātu yā ca bāhirā paṭhavī-dhātu paṭhavī-dhātur'ev'esā.|| ||</p>

					<p class="f4">'Taɱ:|| ||</p>

					<p class="f4">'N'etaɱ mama,||<br />
					n'eso'ham-asmi,||<br />
					na mēso attā' ti||<br />
					evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="f4">Evam etaɱ yathā-bhūtaɱ samma-p-paññāya disvā paṭhavī-dhātuyā nibbindati,||<br />
					paṭhavī-dhātuyā cittaɱ virājeti.|| ||</p>

					<p class="f4">7. Hoti kho so āvuso samayo yaɱ bāhirā āpo-dhātu pakuppati,||<br />
					antara-hitā tasmiɱ samaye bāhirā paṭhavī-dhātu hoti.|| ||</p>

					<p class="f4">Tassā hi nāma āvuso bāhirāya paṭhavī-dhātuyā tāva mahallikāya aniccatā paññāyissati,||<br />
					khaya-dhammatā paññāyissati,||<br />
					vaya-dhammatā paññāyissati,||<br />
					viparināma-dhammatā paññāyissati.|| ||</p>

					<p class="f4">Kim pan'imassa mattaṭṭhakassa kāyassa taṇah'ūpādinnassa||<br />
					'ahan' ti vā,||<br />
					'maman' ti vā,||<br />
					'asmī' ti vā||<br />
					atha khvassa no t'ev'ettha hoti.|| ||</p>

					<p class="f4">8. Tañ-ce āvuso bhikkhuɱ pare akkosanti paribhāsanti rosenti vihesenti,||<br />
					so evaɱ pajānāti:|| ||</p>

					<p class="f4">'Uppannā kho me ayaɱ sota-samphassajā dukkhā vedanā||<br />
					sā ca kho paṭicca no appaṭicca.|| ||</p>

					<p class="f4">Kiɱ paṭicca?|| ||</p>

					<p class="f4"><a id="pg186"><span class="f2 g"><b>[186]</b></span></a> Phassaɱ paṭicca.|| ||</p>

					<p class="f4">So: 'phasso anicco' ti passati,||<br />
					'vedanā aniccā' ti passati,||<br />
					'saññā aniccā' ti passati,||<br />
					'sankhārā aniccā' ti passati,||<br />
					'viññāṇaɱ aniccan' ti passati.|| ||</p>

					<p class="f4">Tassa dhātārammaṇam-eva cittaɱ pakkhandati pasīdati santiṭṭhati adhimuccati.|| ||</p>

					<p class="f4">9. Tañ ce āvuso bhikkhuɱ pare aniṭṭhehi akantehi amanāpehi samud'ācaranti,||<br />
					pāṇi-samphassena pi,||<br />
					leḍḍu-samphassena pi,||<br />
					daṇḍa-samphassena pi,||<br />
					sattha-samphassena pi,||<br />
					so evaɱ pajānāti:|| ||</p>

					<p class="f4">'Tathābhūto kho ayaɱ kāyo||<br />
					yathā-bhūtasmiɱ kāye pāṇi-samphassā pi kamanti,||<br />
					leḍḍu-samphassā pi kamanti,||<br />
					daṇḍa-samphassā pi kamanti,||<br />
					sattha-samphassā pi kamanti.|| ||</p>

					<p class="f4">Vuttaɱ kho pan'etaɱ Bhagavatā Kakacūpamovāde:|| ||</p>

					<p class="f4">'Ubhato-daṇḍakena ce pi bhikkhave kakacena corā ocarakā aŋgamaŋgāni okanteyyuɱ,||<br />
					tatrā pi yo mano padoseyya na me so tena sāsanakaro' ti.|| ||</p>

					<p class="f4">Āraddhaɱ kho pana me viriyaɱ bhavissati asallīnaɱ,||<br />
					upaṭṭhitā sati apammuṭṭhā,||<br />
					passaddho kāyo asāraddho,||<br />
					samāhitaɱ cittaɱ ek'aggaɱ.|| ||</p>

					<p class="f4">Kāmaɱ dāni imasmiɱ kāye pāṇi-samphassā pi kamantu,||<br />
					leḍḍu-samphassā pi kamantu,||<br />
					daṇḍa-samphassā pi kamantu,||<br />
					sattha-samphassā pi kamantu||<br />
					karīyati h'idaɱ Buddhānaɱ sāsanan' ti.|| ||</p>

					<p class="f4">10. Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti.|| ||</p>

					<p class="f4">So tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">11. Seyyathā pi āvuso suṇisā sAsuraɱ disvā saŋvijjati saɱvegaɱ āpajjati,||<br />
					evam eva kho āvuso tassa ce bhikkhuno||<br />
					evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti,||<br />
					so tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">12. Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā saṇṭhāti,||<br />
					so tena <a id="pg187"><span class="f2 g"><b>[187]</b></span></a> atta-mano hoti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">13. Katamā c'āvuso āpo-dhātu?|| ||</p>

					<p class="f4">Āpo-dhātu siyā ajjhattikā||<br />
					siyā bāhirā.|| ||</p>

					<p class="f4">Katamā c'āvuso ajjhattikā āpo-dhātu?|| ||</p>

					<p class="f4">Yaɱ ajjhattaɱ paccattaɱ āpo||<br />
					āpogataɱ||<br />
					upādinnaɱ:||<br />
					seyyath'īdaɱ:||<br />
					pittaɱ,||<br />
					semhaɱ,||<br />
					pubbo,||<br />
					lohitaɱ,||<br />
					sedo,||<br />
					medo,||<br />
					assu,||<br />
					vasā,||<br />
					kheḷo||<br />
					siŋghāṇikā||<br />
					lasikā||<br />
					muttaɱ,||<br />
					yaɱ vā pan'aññam pi kiñci ajjhattaɱ paccattaɱ āpo||<br />
					āpogataɱ||<br />
					upādinnaɱ -||<br />
					ayaɱ vuccat'āvuso ajjhattikā āpo-dhātu.|| ||</p>

					<p class="f4">Yā c'eva kho pana ajjhattikā āpo-dhātu||<br />
					yā ca bāhirā āpo-dhātu āpo-dhātur'ev'esā.|| ||</p>

					<p class="f4">Taɱ:|| ||</p>

					<p class="f4">'N'etaɱ mama,||<br />
					n'eso'ham-asmi,||<br />
					na mēso attā' ti||<br />
					evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="f4">Evam etaɱ yathā-bhūtaɱ samma-p-paññāya disvā āpo-dhātuyā nibbindati,||<br />
					āpo-dhātuyā cittaɱ virājeti.|| ||</p>

					<p class="f4">14. Hoti kho so āvuso samayo yaɱ bāhirā āpo-dhātu pakuppati.|| ||</p>

					<p class="f4">Sā gāmam pi vahati,||<br />
					nigamam pi vahati,||<br />
					nagaram pi vahati,||<br />
					jana-padam pi vahati,||<br />
					jana-pada-padesam pi vahati.|| ||</p>

					<p class="f4">Hoti kho so āvuso samayo yaɱ mahā-samudde||<br />
					yojana-satikāni pi udakāni ogacchanti,||<br />
					dvi-yojana-satikāni pi udakāni ogacchanti,||<br />
					ti-yojana-satikāni pi udakāni ogacchanti,||<br />
					catu-yojana-satikāni pi udakāni ogacchanti,||<br />
					pañca-yojana-satikāni pi udakāni ogacchanti,||<br />
					cha-yojana-satikāni pi udakāni ogacchanti,||<br />
					satta-yojana-satikāni pi udakāni ogacchanti.|| ||</p>

					<p class="f4">Hoti kho so āvuso samayo yaɱ mahā-samudde||<br />
					satta-tālam pi udakaɱ saṇṭhāti,||<br />
					cha-tālam pi udakaɱ saṇṭhāti,||<br />
					pañca-tālam pi udakaɱ saṇṭhāti,||<br />
					catu-tālam pi udakaɱ saṇṭhāti,||<br />
					ti-tālam pi udakaɱ saṇṭhāti,||<br />
					dvi-tālam pi udakaɱ saṇṭhāti,||<br />
					tālam pi udakaɱ saṇṭhāti.|| ||</p>

					<p class="f4">Hoti kho so āvuso samayo yaɱ mahā-samudde||<br />
					satta-porisam pi udakaɱ saṇṭhāti,||<br />
					cha-porisam pi udakaɱ saṇṭhāti,||<br />
					pañca-porisam pi udakaɱ saṇṭhāti,||<br />
					catu-porisam pi udakaɱ saṇṭhāti,||<br />
					ti-porisam pi udakaɱ saṇṭhāti,||<br />
					dvi-porisam pi udakaɱ saṇṭhāti,||<br />
					porisam pi udakaɱ saṇṭhāti.|| ||</p>

					<p class="f4">Hoti kho so āvuso samayo yaɱ mahā-samudde||<br />
					addha-porisam pi udakaɱ saṇṭhāti,||<br />
					kaṭi-mattam pi udakaɱ saṇṭhāti,||<br />
					jaṇṇu-mattam pi udakaɱ saṇṭhāti,||<br />
					gopphaka-mattam pi udakaɱ saṇṭhāti.|| ||</p>

					<p class="f4">Hoti kho so āvuso samayo yaɱ mahā-samudde||<br />
					aŋguli-pabbate-mana-mattam pi udakaɱ na hoti.|| ||</p>

					<p class="f4">Tassā hi nāma āvuso bāhirāya āpo-dhātuyā tāva mahallikāya <a id="pg188"><span class="f2 g"><b>[188]</b></span></a> aniccatā paññāyissati,||<br />
					khaya-dhammatā paññāyissati,||<br />
					vaya-dhammatā paññāyissati,||<br />
					viparināma-dhammatā paññāyissati.|| ||</p>

					<p class="f4">Kim pan'imassa mattaṭṭhakassa kāyassa taṇah'ūpādinnassa||<br />
					'ahan' ti vā,||<br />
					'maman' ti vā,||<br />
					'asmī' ti vā||<br />
					atha khvassa no t'ev'ettha hoti.|| ||</p>

					<p class="f4">Tañ-ce āvuso bhikkhuɱ pare akkosanti paribhāsanti rosenti vihesenti,||<br />
					so evaɱ pajānāti:|| ||</p>

					<p class="f4">'Uppannā kho me ayaɱ sota-samphassajā dukkhā vedanā||<br />
					sā ca kho paṭicca no appaṭicca.|| ||</p>

					<p class="f4">Kiɱ paṭicca?|| ||</p>

					<p class="f4">Phassaɱ paṭicca.|| ||</p>

					<p class="f4">So:||<br />
					'phasso anicco' ti passati,||<br />
					'vedanā aniccā' ti passati,||<br />
					'saññā aniccā' ti passati,||<br />
					'sankhārā aniccā' ti passati,||<br />
					'viññāṇaɱ aniccan' ti passati.|| ||</p>

					<p class="f4">Tassa dhātārammaṇam-eva cittaɱ pakkhandati pasīdati santiṭṭhati adhimuccati.|| ||</p>

					<p class="f4">Tañ ce āvuso bhikkhuɱ pare aniṭṭhehi akantehi amanāpehi samud'ācaranti,||<br />
					pāṇi-samphassena pi,||<br />
					leḍḍu-samphassena pi,||<br />
					daṇḍa-samphassena pi,||<br />
					sattha-samphassena pi,||<br />
					so evaɱ pajānāti:|| ||</p>

					<p class="f4">'Tathābhūto kho ayaɱ kāyo||<br />
					yathā-bhūtasmiɱ kāye pāṇi-samphassā pi kamanti,||<br />
					leḍḍu-samphassā pi kamanti,||<br />
					daṇḍa-samphassā pi kamanti,||<br />
					sattha-samphassā pi kamanti.|| ||</p>

					<p class="f4">Vuttaɱ kho pan'etaɱ Bhagavatā Kakacūpamovāde:|| ||</p>

					<p class="f4">'Ubhato-daṇḍakena ce pi bhikkhave kakacena corā ocarakā aŋgamaŋgāni okanteyyuɱ,||<br />
					tatrā pi yo mano padoseyya na me so tena sāsanakaro' ti.|| ||</p>

					<p class="f4">Āraddhaɱ kho pana me viriyaɱ bhavissati asallīnaɱ,||<br />
					upaṭṭhitā sati apammuṭṭhā,||<br />
					passaddho kāyo asāraddho,||<br />
					samāhitaɱ cittaɱ ek'aggaɱ.|| ||</p>

					<p class="f4">Kāmaɱ dāni imasmiɱ kāye pāṇi-samphassā pi kamantu,||<br />
					leḍḍu-samphassā pi kamantu,||<br />
					daṇḍa-samphassā pi kamantu,||<br />
					sattha-samphassā pi kamantu||<br />
					karīyati h'idaɱ Buddhānaɱ sāsanan' ti.|| ||</p>

					<p class="f4">Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti.|| ||</p>

					<p class="f4">So tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">Seyyathā pi āvuso suṇisā sAsuraɱ disvā saŋvijjati saɱvegaɱ āpajjati,||<br />
					evam eva kho āvuso tassa ce bhikkhuno||<br />
					evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti,||<br />
					so tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā saṇṭhāti,||<br />
					so tena atta-mano hoti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">16. Katamā c'āvuso tejo-dhātu?|| ||</p>

					<p class="f4">Tejo-dhātu siyā ajjhattikā||<br />
					siyā bāhirā.|| ||</p>

					<p class="f4">Katamā c'āvuso ajjhattikā tejo-dhātu?|| ||</p>
					
					<p class="f4">Yaɱ ajjhattaɱ paccattaɱ tejo||<br />
					tejogataɱ||<br />
					upādinnaɱ -||<br />
					seyyath'īdaɱ:||<br />
					yena ca santappati,||<br />
					yena ca jarīyati,||<br />
					yena ca pariḍayhati,||<br />
					yena ca asita-pīta-khāyitasāyitaɱ sammā pariṇāmaɱ gacchati,||<br />
					yaɱ vā pan'aññam pi kiñci ajjhattaɱ paccattaɱ tejo||<br />
					tejogataɱ||<br />
					upādinnaɱ -||<br />
					ayaɱ vuccat'āvuso ajjhattikā tejo-dhātu.|| ||</p>

					<p class="f4">Yā c'eva kho pana ajjhattikā tejo-dhātu yā ca bāhirā tejo-dhātu tejo-dhātur'ev'esā.|| ||</p>

					<p class="f4">Taɱ:|| ||</p>

					<p class="f4">'N'etaɱ mama,||<br />
					n'eso'ham-asmi,||<br />
					na mēso attā' ti.|| ||</p>

					<p class="f4">Evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="f4">Evam etaɱ yathā-bhūtaɱ samma-p-paññāya disvā tejo-dhātuyā nibbindati,||<br />
					tejo dhātuyā cittaɱ virājeti.|| ||</p>

					<p class="f4">17. Hoti kho so āvuso samayo yaɱ bāhirā tejo-dhātu pakuppati.|| ||</p>

					<p class="f4">Sā gāmam pi ḍahati,||<br />
					nigamam pi ḍahati,||<br />
					nagaram pi ḍahati,||<br />
					jana-padam pi ḍahati,||<br />
					jana-pada-padesam pi ḍahati.|| ||</p>

					<p class="f4">Sā haritantaɱ vā||<br />
					panthantaɱ vā||<br />
					selantaɱ vā||<br />
					udakantaɱ vā||<br />
					ramaṇīyaɱ vā bhūmi-bhāgaɱ āgamma an-āhārā nibkhāyati.|| ||</p>

					<p class="f4">Hoti kho so āvuso samayo yaɱ kukkuṭapattena pi nahārudaddulena pi aggiɱ gavesanti.|| ||</p>

					<p class="f4">Tassā hi nāma āvuso bāhirāya tejo-dhātuyā tāva Mallikāya aniccatā paññāyissati,||<br />
					khaya-dhammatā paññāyissati,||<br />
					vaya-dhammatā paññāyissati,||<br />
					viparināma-dhammatā paññāyissati.|| ||</p>

					<p class="f4">Kim pan'imassa mattaṭṭhakassa kāyassa taṇah'ūpādinnassa||<br />
					'ahan' ti vā,||<br />
					'maman' ti vā,||<br />
					'asmī' ti vā||<br />
					atha khvassa no t'ev'ettha hoti.|| ||</p>

					<p class="f4">Tañ-ce āvuso bhikkhuɱ pare akkosanti paribhāsanti rosenti vihesenti,||<br />
					so evaɱ pajānāti:|| ||</p>

					<p class="f4">'Uppannā kho me ayaɱ sota-samphassajā dukkhā vedanā||<br />
					sā ca kho paṭicca no appaṭicca.|| ||</p>

					<p class="f4">Kiɱ paṭicca?|| ||</p>

					<p class="f4">Phassaɱ paṭicca.|| ||</p>

					<p class="f4">So:||<br />
					'phasso anicco' ti passati,||<br />
					'vedanā aniccā' ti passati,||<br />
					'saññā aniccā' ti passati,||<br />
					'sankhārā aniccā' ti passati,||<br />
					'viññāṇaɱ aniccan' ti passati.|| ||</p>

					<p class="f4">Tassa dhātārammaṇam-eva cittaɱ pakkhandati pasīdati santiṭṭhati adhimuccati.|| ||</p>

					<p class="f4">Tañ ce āvuso bhikkhuɱ pare aniṭṭhehi akantehi amanāpehi samud'ācaranti,||<br />
					pāṇi-samphassena pi,||<br />
					leḍḍu-samphassena pi,||<br />
					daṇḍa-samphassena pi,||<br />
					sattha-samphassena pi,||<br />
					so evaɱ pajānāti:|| ||</p>

					<p class="f4">'Tathābhūto kho ayaɱ kāyo||<br />
					yathā-bhūtasmiɱ kāye pāṇi-samphassā pi kamanti,||<br />
					leḍḍu-samphassā pi kamanti,||<br />
					daṇḍa-samphassā pi kamanti,||<br />
					sattha-samphassā pi kamanti.|| ||</p>

					<p class="f4">Vuttaɱ kho pan'etaɱ Bhagavatā Kakacūpamovāde:|| ||</p>

					<p class="f4">'Ubhato-daṇḍakena ce pi bhikkhave kakacena corā ocarakā aŋgamaŋgāni okanteyyuɱ,||<br />
					tatrā pi yo mano padoseyya na me so tena sāsanakaro' ti.|| ||</p>

					<p class="f4">Āraddhaɱ kho pana me viriyaɱ bhavissati asallīnaɱ,||<br />
					upaṭṭhitā sati apammuṭṭhā,||<br />
					passaddho kāyo asāraddho,||<br />
					samāhitaɱ cittaɱ ek'aggaɱ.|| ||</p>

					<p class="f4">Kāmaɱ dāni imasmiɱ kāye pāṇi-samphassā pi kamantu,||<br />
					leḍḍu-samphassā pi kamantu,||<br />
					daṇḍa-samphassā pi kamantu,||<br />
					sattha-samphassā pi kamantu||<br />
					karīyati h'idaɱ Buddhānaɱ sāsanan' ti.|| ||</p>

					<p class="f4">Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti.|| ||</p>

					<p class="f4">So tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">Seyyathā pi āvuso suṇisā sAsuraɱ disvā saŋvijjati saɱvegaɱ āpajjati,||<br />
					evam eva kho āvuso tassa ce bhikkhuno||<br />
					evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti,||<br />
					so tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā saṇṭhāti,||<br />
					so tena atta-mano hoti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">19. Katamā c'āvuso vāyo-dhātu?|| ||</p>

					<p class="f4">Vāyo-dhātu siyā ajjhattikā||<br />
					siyā bāhirā.|| ||</p>

					<p class="f4">Katamā c'āvuso ajjhattikā vāyo-dhātu?|| ||</p>

					<p class="f4">Yaɱ ajjhattaɱ paccattaɱ vāyo||<br />
					vāyogataɱ||<br />
					upādinnaɱ -||<br />
					seyyath'īdaɱ:||<br />
					uddhaŋgamā vātā,||<br />
					adhogamā vātā,||<br />
					kucchisayā vātā,||<br />
					koṭṭhasayā vātā,||<br />
					aŋgamaŋgānusārino vātā,||<br />
					assāso passāso,||<br />
					iti vā,||<br />
					yaɱ vā pan'aññam pi kiñci ajjhattaɱ paccattaɱ vāyo vāyogataɱ upādinnaɱ -||<br />
					ayaɱ vuccat'āvuso ajjhattikā vāyo-dhātu.|| ||</p>

					<p class="f4">Yā c'eva kho pana ajjhattikā vāyo-dhātu yā ca bāhirā vāyo-dhātu vāyo-dhātur'ev'esā.|| ||</p>

					<p class="f4">Taɱ:|| ||</p>

					<p class="f4">'N'etaɱ mama,||<br />
					n'eso'ham-asmi,||<br />
					na mēso attā' ti||<br />
					evam etaɱ yathā-bhūtaɱ samma-p-paññāya daṭṭhabbaɱ.|| ||</p>

					<p class="f4">Evam etaɱ yathā-bhūtaɱ samma-p-paññāya disvā vāyo-dhātuyā nibbindati,||<br />
					vāyo-dhātuyā cittaɱ virājeti.|| ||</p>

					<p class="f4"><a id="pg189"><span class="f2 g"><b>[189]</b></span></a> 20. Hoti kho so āvuso samayo yaɱ bāhirā vāyo-dhātu pakuppati,||<br />
					sā gāmam pi vahati,||<br />
					nigamam pi vahati,||<br />
					nagaram pi vahati,||<br />
					jana-padam pi vahati,||<br />
					jana-pada-padesam pi vahati.|| ||</p>

					<p class="f4">Hoti kho so āvuso samayo yaɱ gimhānaɱ pacchime māse tālavaṇṭena pi||<br />
					vidhūpanena pi vātaɱ pariyesanti,||<br />
					ossāvane pi tiṇāni na icchanti.|| ||</p>

					<p class="f4">Tassā hi nāma āvuso bāhirāya vāyo-dhātuyā tāva mahallikāya aniccatā paññāyissati,||<br />
					khaya-dhammatā paññāyissati,||<br />
					vaya-dhammatā paññāyissati,||<br />
					viparināma-dhammatā paññāyissati.|| ||</p>

					<p class="f4">Kim pan'imassa mattaṭṭhakassa kāyassa taṇah'ūpādinnassa||<br />
					'ahan' ti vā,||<br />
					'maman' ti vā,||<br />
					'asmī' ti vā||<br />
					atha khvassa no t'ev'ettha hoti.|| ||</p>

					<p class="f4">21. Tañ-ce āvuso bhikkhuɱ pare akkosanti paribhāsanti rosenti vihesenti,||<br />
					so evaɱ pajānāti:|| ||</p>

					<p class="f4">'Uppannā kho me ayaɱ sota-samphassajā dukkhā vedanā||<br />
					sā ca kho paṭicca no appaṭicca.|| ||</p>

					<p class="f4">Kiɱ paṭicca?|| ||</p>

					<p class="f4">Phassaɱ paṭicca.|| ||</p>

					<p class="f4">So:||<br />
					'phasso anicco' ti passati,||<br />
					'vedanā aniccā' ti passati,||<br />
					'saññā aniccā' ti passati,||<br />
					'sankhārā aniccā' ti passati,||<br />
					'viññāṇaɱ aniccan' ti passati.|| ||</p>

					<p class="f4">Tassa dhātārammaṇam-eva cittaɱ pakkhandati pasīdati santiṭṭhati adhimuccati.|| ||</p>

					<p class="f4">22. Tañ ce āvuso bhikkhuɱ pare aniṭṭhehi akantehi amanāpehi samud'ācaranti,||<br />
					pāṇi-samphassena pi,||<br />
					leḍḍu-samphassena pi,||<br />
					daṇḍa-samphassena pi,||<br />
					sattha-samphassena pi,||<br />
					so evaɱ pajānāti:|| ||</p>

					<p class="f4">'Tathābhūto kho ayaɱ kāyo||<br />
					yathā-bhūtasmiɱ kāye pāṇi-samphassā pi kamanti,||<br />
					leḍḍu-samphassā pi kamanti,||<br />
					daṇḍa-samphassā pi kamanti,||<br />
					sattha-samphassā pi kamanti.|| ||</p>

					<p class="f4">Vuttaɱ kho pan'etaɱ Bhagavatā Kakacūpamovāde:|| ||</p>

					<p class="f4">'Ubhato-daṇḍakena ce pi bhikkhave kakacena corā ocarakā aŋgamaŋgāni okanteyyuɱ,||<br />
					tatrā pi yo mano padoseyya na me so tena sāsanakaro' ti.|| ||</p>

					<p class="f4">Āraddhaɱ kho pana me viriyaɱ bhavissati asallīnaɱ,||<br />
					upaṭṭhitā sati apammuṭṭhā,||<br />
					passaddho kāyo asāraddho,||<br />
					samāhitaɱ cittaɱ ek'aggaɱ.|| ||</p>

					<p class="f4">Kāmaɱ dāni imasmiɱ kāye pāṇi-samphassā pi kamantu,||<br />
					leḍḍu-samphassā pi kamantu,||<br />
					daṇḍa-samphassā pi kamantu,||<br />
					sattha-samphassā pi kamantu||<br />
					karīyati h'idaɱ Buddhānaɱ sāsanan' ti.|| ||</p>

					<p class="f4">23. Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti.|| ||</p>

					<p class="f4">So tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ <a id="pg190"><span class="f2 g"><b>[190]</b></span></a> Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">24. Seyyathā pi āvuso suṇisā sAsuraɱ disvā saŋvijjati saɱvegaɱ āpajjati,||<br />
					evam eva kho āvuso tassa ce bhikkhuno||<br />
					evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhāti,||<br />
					so tena saŋvijjati,||<br />
					saɱvegaɱ āpajjati:|| ||</p>

					<p class="f4">'Alābhā vata me,||<br />
					na vata me lābhā,||<br />
					dulladdhaɱ vata me,||<br />
					na vata me su-laddhaɱ,||<br />
					yassa me evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā na saṇṭhātī' ti.|| ||</p>

					<p class="f4">25. Tassa ce āvuso bhikkhuno evaɱ Buddhaɱ anussarato||<br />
					evaɱ dhammaɱ anussarato||<br />
					evaɱ Saŋghaɱ anussarato||<br />
					upekkhā kusalanissitā saṇṭhāti,||<br />
					so tena atta-mano hoti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">26. Seyyathā pi āvuso kaṭṭhañ ca||<br />
					paṭicca valliñ ca||<br />
					paṭicca tiṇañ ca||<br />
					paṭicca mattikañ ca||<br />
					paṭicca ākāso parivārito agāran't'eva saŋkhaɱ gacchati,||<br />
					evam eva kho āvuso aṭṭhiñ ca||<br />
					paṭicca nahāruñ ca||<br />
					paṭicca maɱsañ ca||<br />
					paṭicca cammañ ca||<br />
					paṭicca ākāso parivārito rūpan't'eva saŋkhaɱ gacchati.|| ||</p>

					<p class="f4">Ajjhattikañ ce āvuso cakkhuɱ aparibhinnaɱ hoti,||<br />
					bāhirā ca rūpā na āpāthaɱ āga-c-chanti,||<br />
					no ca tajjo samannāhāro hoti,<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattikañ ce āvuso cakkhuɱ aparibhinnaɱ hoti,||<br />
					bāhirā ca rūpā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattikañ ce cakkhuɱ aparibhinnaɱ hoti,||<br />
					bāhirā ca rūpā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ <a id="pg191"><span class="f2 g"><b>[191]</b></span></a> passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Ajjhattikañ ce āvuso sotaɱ aparibhinnaɱ hoti,||<br />
					bāhirā ca saddā na āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattikañ ce āvuso sotaɱ aparibhinnaɱ hoti,||<br />
					bāhirā ca saddā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattikañ ce sotaɱ aparibhinnaɱ hoti.|| ||</p>

					<p class="f4">Bāhirā ca saddā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Ajjhattikañ ce āvuso ghānaɱ aparibhinnaɱ hoti,||<br />
					bāhirā ca gandhā na āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattikañ ce āvuso ghānaɱ aparibhinnaɱ hoti,||<br />
					bāhirā ca gandhā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattikañ ce ghānaɱ aparibhinnaɱ hoti.|| ||</p>

					<p class="f4">Bāhirā ca gandhā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Ajjhattikā ce āvuso jivhā aparibhinnā hoti,||<br />
					bāhirā ca rasā na āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattikā ce āvuso jivhā aparibhinnā hoti,||<br />
					bāhirā ca rasā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattikā ce jivhā aparibhinnā hoti.|| ||</p>

					<p class="f4">Bāhirā ca rūpā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Ajjhattiko ce āvuso kāyo aparibhinno hoti,||<br />
					bāhirā ca poṭṭhabbā na āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattiko ce āvuso kāyo aparibhinno hoti,||<br />
					bāhirā ca poṭṭhabbā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattiko ce kāyo aparibhinno hoti,||<br />
					bāhirā ca poṭṭhabbā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Ajjhattiko ce āvuso mano aparibhinno hoti.|| ||</p>

					<p class="f4">Bāhirā ca dhammā na āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Ajjhattiko ce āvuso mano aparibhinno hoti,||<br />
					bāhirā ca dhammā āpāthaɱ āga-c-chanti,||<br />
					no ca tajjo samannāhāro hoti,||<br />
					n'eva tāva tajjassa viññāṇabhāgassa pātu-bhāvo hoti.|| ||</p>

					<p class="f4">Yato ca kho āvuso ajjhattiko ce1 mano aparibhinno hoti,||<br />
					bāhirā ca dhammā āpāthaɱ āga-c-chanti,||<br />
					tajjo ca samannāhāro hoti,||<br />
					evaɱ tajjassa viññāṇabhāgassa pātu-bhāvo hoti.|| ||</p>

					<p class="f4">Yaɱ tathābhūtassa rūpaɱ,||<br />
					taɱ rūp'ūpādāna-k-khandhe saŋgahaɱ gacchati.|| ||</p>

					<p class="f4">Yā tathābhūtassa vedanā,||<br />
					sā vedan'ūpādāna-k-khandhe saŋgahaɱ gacchati.|| ||</p>

					<p class="f4">Ya tathābhūtassa saññā,||<br />
					sā saññ'ūpādāna-k-khandhe saŋgahaɱ gacchati.|| ||</p>

					<p class="f4">Ye tathābhūtassa sankhārā,||<br />
					te sankhār'ūpādāna-k-khandhe saŋgahaɱ gacchanti.|| ||</p>

					<p class="f4">Yaɱ tathābhūtassa viññāṇaɱ,||<br />
					taɱ viññāṇ'ūpādāna-k-khandhe saŋgahaɱ gacchati.|| ||</p>

					<p class="f4">So evaɱ pajānāti:|| ||</p>

					<p class="f4">'Evaɱ kira'mesaɱ pañcannaɱ upādāna-k-khandhānaɱ sangaho sannipāto samavāyo hotī' ti.|| ||</p>

					<p class="f4">Vuttaɱ kho pan'etaɱ Bhagavatā:|| ||</p>

							<p class="f4 in2">'Yo paṭicca-samuppādaɱ passati||<br />
							so dhammaɱ passati.|| ||</p>

							<p class="f4 in2">Yo dhammaɱ passati||<br />
							so paṭicca-samuppādaɱ passatī' ti.|| ||</p>

					<p class="f4">Paṭicca-samuppannā kho pan'ime||<br />
					yad idaɱ pañc'upādāna-k-khandhā.|| ||</p>

					<p class="f4">Yo imesu pañcas'upādāna-k-khandhesu chando ālayo anunayo ajjhosānaɱ,||<br />
					so dukkha-samudayo.|| ||</p>

					<p class="f4">Yo imesu pañcas'upādāna-k-khandhesu chanda-rāga-vinayo chanda-rāga-pahānaɱ,||<br />
					so dukkha-nirodho' ti.|| ||</p>

					<p class="f4">Ettāvatā pi kho āvuso bhikkhuno bahu-kataɱ hoti.|| ||</p>

					<p class="ctr c">&#9632;</p>

					<p class="f4">Idam avoc'āyasmā Sāriputto.|| ||</p>

					<p class="f4">Attamanā te bhikkhu āyasmato Sāriputtassa bhāsitaɱ abhinandunti.|| ||</p>

					<p class="fp3 ctr">Mahāhatthi-padopamasuttaɱ Aṭṭhamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>