<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 24. The Venerable Sāriputta having heard a good report about the Venerable Punna Mantaniputto tracks him down and questions him about attaining Nibbāna." />
<title>MN 24: Ratha-Vinita Sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					3. Tatiya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p24">Sutta 24</a></h4>

					<h1>Ratha-Vinīta Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.024.chlm.sbb.htm#p1">chlm</a>][<a href="../../../dhamma-vinaya/pts/mn/mn.024.horn.pts.htm#p1">pts</a>][<a href="../../../dhamma-vinaya/ati/mn/mn.024.than.ati.htm#p1">than</a>][<a href="../../../dhamma-vinaya/mnl/mn/mn.024.upal.mnl.htm#p1">upal</a>]</span> Evaɱ me sutaɱ: ekaɱ samayaɱ Bhagavā Rājagahe viharati veluvane Kalandakanivāpe.|| ||</p>

					<p class="f4">2. Atha kho sambahulā jāti-bhūmakā bhikkhū jāti-bhūmiyaɱ vassaɱ vutthā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinne kho te bhikkhū Bhagavā etad avoca:|| ||</p>

					<p class="f4">Ko nu kho bhikkhave jāti-bhūmiyaɱ jāti-bhūmakānaɱ bhikkhūnaɱ sabrahma-cārīnaɱ evaɱ sambhāvito: attanā ca appiccho appiccha-kathañ ca bhikkhūnaɱ kattā,||<br />
					attanā ca santuṭṭho santuṭṭhi-kathañ ca bhikkhūnaɱ kattā,||<br />
					attanā ca pavivitto paviveka-kathañ ca bhikkhūnaɱ kattā,||<br />
					attanā ca asaɱsaṭṭho asaŋsagga-kathañ ca bhikkhūnaɱ kattā,||<br />
					attanā ca āraddha-viriyo viriy'ārambhakathañ ca bhikkhūnaɱ kattā,||<br />
					attanā ca sīla-sampanno sīla-sampadākathañ ca bhikkhūnaɱ kattā,||<br />
					attanā ca samādhi-sampanno samādhi sampadākathañ ca bhikkhūnaɱ kattā,||<br />
					attanā ca paññā-sampanno paññā-sampadākathañ ca bhikkhūnaɱ kattā,||<br />
					attanā ca vimutti-sampanno vimutti sampadā kathañ ca bhikkhūnaɱ kattā,||<br />
					attanā ca vimutti ñāṇa dassana sampanno vimutti ñāṇa dassana sampadā kathañ ca bhikkhūnaɱ kattā,||<br />
					ovādako viññāpako sandassako samādapako <a id="pg146"><span class="f2 g"><b>[146]</b></span></a> samuttejako samp'ahaɱsako sabrahma-cārīnan" ti?|| ||</p>

					<p class="f4">Puṇṇo nāma bhante āyasmā Mantāṇi-putto jāti-bhūmiyaɱ jāti-bhūmakānaɱ bhikkhūnaɱ sabrahma-cārīnaɱ evaɱ sambhāvito:attanā ca appiccho appiccha-kathañ ca bhikkhūnaɱ kattā,||<br />
					attanā ca santuṭṭho santuṭṭhi-kathañ ca bhikkhūnaɱ kattā,||<br />
					attanā ca pavivitto paviveka-kathañ ca bhikkhūnaɱ kattā,||<br />
					attanā ca asaɱsaṭṭho asaŋsagga-kathañ ca bhikkhūnaɱ kattā,||<br />
					attanā ca āraddha-viriyo viriy'ārambhakathañ ca bhikkhūnaɱ kattā,||<br />
					attanā ca sīla-sampanno sīla-sampadākathañ ca bhikkhūnaɱ kattā,||<br />
					attanā ca samādhi-sampanno samādhi sampadā kathañ ca bhikkhūnaɱ kattā,||<br />
					attanā ca paññā-sampanno paññā sampadā kathañ ca bhikkhūnaɱ kattā,||<br />
					attanā ca vimutti sampanno vimutti sampadā kathañ ca bhikkhūnaɱ kattā,||<br />
					attanā ca vimutti ñāṇa dassana sampanno vimutti ñāṇa dassana sampadā kathañ ca bhikkhūnaɱ kattā,||<br />
					ovādako viññāpako sandassako samādapako samuttejako samp'ahaɱsako sabrahma-cārīnan" ti.|| ||</p>

					<p class="f4">3. Tena kho pana samayen'āyasmā Sāriputto Bhagavato avidūre nisinno hoti.|| ||</p>

					<p class="f4">Atha kho āyasmato Sāriputtassa etad ahosi: lābhā āyasmato puṇṇassa Mantāṇi-puttassa,||<br />
					yassa viññū sabrahma-cārī Satthu sammukhā anumāssa anumāssa vaṇṇaɱ bhāsanti,||<br />
					tañ ca Satthā abbhanumodati,||<br />
					app'eva nāma mayaɱ kadāci karahaci āyasmatā puṇṇena Mantāṇi-puttena saddhiɱ samāgaccheyyāma,||<br />
					app'eva nāma siyā koci deva kathā-sallāpo" ti.|| ||</p>

					<p class="f4">4. Atha kho Bhagavā Rājagahe yath-ā-bhirantaɱ viharitvā yena Sāvatthī tena cārikaɱ pakkāmi.|| ||</p>

					<p class="f4">Anupubbena cārikaɱ caramāno yena Sāvatthī tad avasari.|| ||</p>

					<p class="f4">Tatra sudaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">5. Assosi kho āyasmā puṇṇo Mantāṇi-putto Bhagavā kira Sāvatthīɱ anuppatto Sāvatthīyaɱ viharati Jetavane Anāthapiṇḍikassa ārāme" ti.|| ||</p>

					<p class="f4">Atha kho āyasmā puṇṇo Mantāṇi-putto sen'āsanaɱ saɱsāmetvā patta-cīvaraɱ ādāya yena Sāvatthī tena cārikaɱ pakkāmi.|| ||</p>

					<p class="f4">Anupubbena cārikaɱ caramāno yena Sāvatthī Jetavanaɱ Anāthapiṇḍikassa ārāmo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho āyasmantaɱ puṇṇaɱ Mantāṇi-puttaɱ Bhagavā dhammiyā kathāya sandassesi samādapesi samuttejesi samp'ahaɱsesi.|| ||</p>

					<p class="f4">Atha kho āyasmā puṇṇo mantāṇi putto Bhagavatā dhammiyā kathāya sanda-s-sito samāda-pito samutte-jito samp'ahaɱsito Bhagavato bhāsitaɱ abhinan'ditvā anumo-ditvā uṭṭhāy āsanā Bhagavantaɱ abhivādetvā padakkhiṇaɱ katvā yena andhavanaɱ tena pakkāmi divā-vihārāya.|| ||</p>

					<p class="f4">6. Atha kho aññataro bhikkhu yen'āyasmā Sāriputto ten'upasankami.|| ||</p>

					<p class="f4">Upasaŋkamitvā āyasmantaɱ Sāriputtaɱ etad avoca:|| ||</p>

					<p class="f4">Yassa kho tvaɱ āvuso Sāriputta puṇṇassa nāma bhikkhuno Mantāṇi-puttassa abhinhaɱ kittayamāno hosi,||<br />
					so <a id="pg147"><span class="f2 g"><b>[147]</b></span></a> Bhagavatā dhammiyā kathāya sanda-s-sito samāda-pito samutte-jito samp'ahaɱsito Bhagavato bhāsitaɱ abhinan'ditvā anumo-ditvā uṭṭhāy āsanā Bhagavanta abhivādetvā padakkhiṇaɱ katvā yena andhavanaɱ tena pakkanto divā-vihārāyā" ti.|| ||</p>

					<p class="f4">7. Atha kho āyasmā Sāriputto taramānarūpo nisīdanaɱ ādāya āyasmantaɱ puṇṇaɱ Mantāṇi-puttaɱ piṭṭhito piṭṭhito anubandhi sīsānu lokī.|| ||</p>

					<p class="f4">Atha kho āyasmā puṇṇo Mantāṇi-putto andhavanaɱ ajjhoga-hetvā aññatarasmiɱ rukkha-mūle divā-vihāraɱ nisīdi.|| ||</p>

					<p class="f4">Āyasmāpi kho Sāriputto andhavanaɱ ajjhoga-hetvā aññatarasmiɱ rukkha-mūle divā-vihāraɱ nisīdi.|| ||</p>

					<p class="f4">8. Atha kho āyasmā Sāriputto sāyaṇha-samayaɱ paṭisallānā vuṭṭhito yen'āyasmā puṇṇo Mantāṇi-putto ten'upasankami.|| ||</p>

					<p class="f4">Upasaŋkamitvā āyasmatā puṇṇena Mantāṇi-puttena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Sāriputto āyasmantaɱ puṇṇaɱ Mantāṇi-puttaɱ etad avoca:|| ||</p>

					<p class="f4">9. "Bhagavati no āvuso Brahma-cariyaɱ vussatī" ti?|| ||</p>

					<p class="f4">"Evam āvuso" ti.|| ||</p>

					<p class="f4">"Kin nu kho āvuso sīla-visuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kim pan'āvuso cittavisuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso diṭṭhivisuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kim pan'āvuso kaŋkhāvitaraṇa visuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso Maggā-Magga ñāṇa dassana visuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">Kampan'āvuso paṭipadā ñāṇa dassana visuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso ñāṇa dassana visuddhatthaɱ Bhagavati Brahma-cariyaɱ vussatī" ti?|| ||</p>

					<p class="f4">"No h'idaɱ āvuso."|| ||</p>

					<p class="f4">10. "Kin nu kho āvuso sīla-visuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso cittavisuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kin nu kho āvuso diṭṭhivisuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso kaŋkhā vitaraṇa visuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno no h'idaɱ āvuso' ti vadesi.|| ||</p>

					<p class="f4">"Kin nu kho āvuso Maggā-Magga ñāṇa dassana visuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kin nu kho āvuso paṭipadā ñāṇa dassana visuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kin nu kho āvuso ñāṇa dassana visuddhatthaɱ Bhagavati Brahma-cariyaɱ vussatī" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kimatthaɱ-carah'āvuso Bhagavati <a id="pg148"><span class="f2 g"><b>[148]</b></span></a> Brahma-cariyaɱ vussatī" ti?|| ||</p>

					<p class="f4">Anupādā pari-Nibbānatthaɱ kho āvuso Bhagavati Brahma-cariyaɱ vussatī' ti.|| ||</p>

					<p class="f4">11. "Kin nu kho āvuso sīla-visuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kim pan'āvuso cittavisuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso diṭṭhivisuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kim pan'āvuso kaŋkhā vitaraṇavisuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso Maggā-Magga ñāṇa dassana visuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kim pan'āvuso paṭipadāñāṇa-dassanavisuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">"Kin nu kho āvuso ñāṇa dassana visuddhi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">Aññatra imehi dhammehi anupādā pari-Nibbānan ti?|| ||</p>

					<p class="f4">"No h'idaɱ āvuso."|| ||</p>

					<p class="f4">12. Kin nu ko āvuso sīla-visuddhi anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso cittavisuddhi,||<br />
					anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kin nu kho āvuso diṭṭhivisuddhi,||<br />
					anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kin nu kho āvuso kaŋkhā vitaraṇa visuddhi anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso Maggā-Magga ñāṇa dassana visuddhi anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso paṭipadā ñāṇa dassana visuddhi,||<br />
					anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti iti vadesi.|| ||</p>

					<p class="f4">"Kin nu kho āvuso ñāṇa dassana visuddhi anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">"Kim pan'āvuso aññatra imehi dhammehi anupādā pari-Nibbānan" ti.|| ||</p>

					<p class="f4">Iti puṭṭho samāno 'no h'idaɱ āvuso' ti vadesi.|| ||</p>

					<p class="f4">Yathā kathaɱ pan'āvuso imassa bhāsitassa attho daṭṭhabbo ti?|| ||</p>

					<p class="f4">13. Sīla-visuddhiñ ce āvuso Bhagavā anupādā pari-Nibbānaɱ paññāpessa,||<br />
					saupādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Citta-visuddhiñ ce āvuso Bhagavā anupādā pari-Nibbānaɱ paññāpessa,||<br />
					saupādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Diṭṭhi-visuddhiñ ce āvuso Bhagavā anupādā pari-Nibbānaɱ paññāpessa,||<br />
					saupādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Kaŋkhā vitaraṇa visuddhiñ ce āvuso Bhagavā anupādā pari-Nibbānaɱ paññāpessa.|| ||</p>

					<p class="f4">Sa-upādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Maggā-Magga ñāṇa dassana visuddhiñ ce āvuso Bhagavā anupādā pari-Nibbānaɱ paññāpessa,||<br />
					saupādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Paṭipadā ñāṇa dassana visuddhiñ ce āvuso Bhagavā anupādā pari-Nibbānaɱ paññāpessa.|| ||</p>

					<p class="f4">Sa-upādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Āṇadassana visuddhiñ ce āvuso Bhagavā anupādā pari-Nibbānaɱ paññāpessa,||<br />
					saupādānaɱ yeva samānaɱ anupādā pari-Nibbānaɱ paññāpessa.|| ||</p>

					<p class="f4">Aññatra ce āvuso imehi dhammehi anupādā pari-Nibbānaɱ abhavissa,||<br />
					puthujjano parinibbāyeyya.|| ||</p>

					<p class="f4">Puthujjano hi āvuso aññatra imehi dhammehi.|| ||</p>

					<p class="f4">14. Tena hāvuso upamaɱ te karissāmi<br />
					upamāya p'idh'ekacce viññū purisā bhāsitassa atthaɱ ājānanti.|| ||</p>

					<p class="f4">Seyyathā pi āvuso rañño Pasenadissa Kosalassa Sāvatthīyaɱ <a id="pg149"><span class="f2 g"><b>[149]</b></span></a> paṭivasantassa sākate kiñci'd'eva accāyikaɱ karaṇīyaɱ uppajjeyya,||<br />
					tassa antarā ca Sāvatthīɱ antarā ca sāketaɱ satta rathavinītāni upaṭṭhapeyuɱ.|| ||</p>

					<p class="f4">Atha kho āvuso rājā Pasenadi Kosalo Sāvatthīyā ni-k-khamitvā antepuradvārā paṭhamaɱ rathavinītaɱ abhirūheyya paṭhamena rathavinītena dutiyaɱ rathavinītaɱ pāpuṇeyya,||<br />
					paṭhamaɱ rathavinītaɱ vissajjeyya,||<br />
					dutiyaɱ rathavinītaɱ abhirūheyya.|| ||</p>

					<p class="f4">Dutiyena rathavinītena tatiyaɱ rathavinītaɱ pāpuṇeyya,||<br />
					dutiyaɱ rathavinītaɱ vissajjeyya,||<br />
					tatiyaɱ rathavinītaɱ abhirūheyya.|| ||</p>

					<p class="f4">Tatiyena rathavinītena catutthaɱ rathavinītaɱ pāpuṇeyya,||<br />
					tatiyaɱ rathavinītaɱ vissajjeyya.|| ||</p>

					<p class="f4">Catutthaɱ rathavinītaɱ abhirūheyya.|| ||</p>

					<p class="f4">Catutthena rathavinītena pañcamaɱ rathavinītaɱ pāpuṇeyya,||<br />
					catutthaɱ rathavinītaɱ vissajjeyya,||<br />
					pañcamaɱ rathavinītaɱ abhirūheyya.|| ||</p>

					<p class="f4">Pañcamena rathavinītena chaṭṭhaɱ rathavinītaɱ pāpuṇeyya,||<br />
					pañcamaɱ rathavinītaɱ vissajjeyya,||<br />
					chaṭṭhaɱ rathavinītaɱ abhirūheyya.|| ||</p>

					<p class="f4">Chaṭṭhena rathavinītena sattamaɱ rathavinītaɱ pāpuṇeyya,||<br />
					chaṭṭhaɱ rathavinītaɱ vissajjeyya,||<br />
					sattamaɱ rathavinītaɱ abhirūheyya.|| ||</p>

					<p class="f4">Sattamena rathavinītena sāketaɱ anupāpuṇeyya antepuradvāraɱ.|| ||</p>

					<p class="f4">Tam enaɱ antepuradvāragataɱ samānaɱ mitt-ā-maccāñātisā-lohitā evaɱ puccheyyuɱ:|| ||</p>

					<p class="f4">"Iminā tvaɱ mahārāja rathavinītena Sāvatthīyā sāketaɱ anuppatto antepuradvāran" ti?|| ||</p>

					<p class="f4">Kathaɱ vyākaramāno nu kho āvuso rājā Pasenadi Kosalo sammā vyākaramāno vyākareyyā" ti?|| ||</p>

					<p class="f4">Evaɱ vyākaramāno kho āvuso rājā Pasenadi Kosalo sammā vyākaramāno vyākareyya:|| ||</p>

					<p class="f4">Idha me Sāvatthīyaɱ paṭivasantassa sākete kiñci deva accāyikaɱ karaṇīyaɱ uppajji.|| ||</p>

					<p class="f4">Tassa me antarā ca Sāvatthīɱ antarā ca sāketaɱ sattarathavinītāni upaṭṭhapesuɱ.|| ||</p>

					<p class="f4">Atha khvāhaɱ Sāvatthīyā ni-k-khamitvā antepuradvārā paṭhamaɱ rathavinītaɱ abhirūhiɱ.|| ||</p>

					<p class="f4">Paṭhamena rathavinītena dutiyaɱ rathavinītaɱ pāpuṇiɱ.|| ||</p>

					<p class="f4">Paṭhamaɱ rathavinītaɱ nissajiɱ.|| ||</p>

					<p class="f4">Dutiyaɱ rathavinītaɱ abhirūhiɱ.|| ||</p>

					<p class="f4">Dutiyena rathavinītena tatiyaɱ rathavinītaɱ pāpuṇiɱ.|| ||</p>

					<p class="f4">Dutiyaɱ rathavinītaɱ nissajiɱ.|| ||</p>

					<p class="f4">Tatiyaɱ rathavinītaɱ abhirūhiɱ.|| ||</p>

					<p class="f4">Tatiyena rathavinītena catutthaɱ rathavinītaɱ pāpuṇiɱ.|| ||</p>

					<p class="f4">Tatiyaɱ rathavinītaɱ nissajiɱ.|| ||</p>

					<p class="f4">Catutthaɱ rathavinītaɱ abhirūhiɱ.|| ||</p>

					<p class="f4">Catutthena rathavinītena pañcamaɱ rathavinītaɱ pāpuṇiɱ.|| ||</p>

					<p class="f4">Catutthaɱ rathavinītaɱ nissajiɱ.|| ||</p>

					<p class="f4">Pañcamaɱ rathavinītaɱ abhirūhiɱ.|| ||</p>

					<p class="f4">Pañcamena rathavinītena chaṭṭhaɱ rathavinītaɱ pāpuṇiɱ.|| ||</p>

					<p class="f4">Pañcamaɱ rathavinītaɱ nissajiɱ.|| ||</p>

					<p class="f4">Chaṭṭhaɱ rathavinītaɱ abhirūhiɱ.|| ||</p>

					<p class="f4">Chaṭṭhena rathavinītena sattamaɱ rathavinītaɱ pāpuṇiɱ chaṭṭhaɱ rathavinītaɱ nissajiɱ.|| ||</p>

					<p class="f4">Sattamaɱ rathavinītaɱ abhirūhiɱ.|| ||</p>

					<p class="f4">Sattamena hi rathavinītena sāketaɱ anuppatto antepuradvāranti.|| ||</p>

					<p class="f4">Evaɱ vyākaramāno kho āvuso rājā Pasenadi Kosalo sammā vyākaramāno vyākareyyāti.|| ||</p>

					<p class="f4">15. Evam eva kho āvuso sīla-visuddhi yāva-d-eva citta-visuddhatthā.|| ||</p>

					<p class="f4">Citta-visuddhi yāva-d-eva diṭṭhi-visuddhatthā.|| ||</p>

					<p class="f4">Diṭṭhi-visuddhi yāva-d-eva kaŋkhāvitaraṇa-visuddhatthā.|| ||</p>

					<p class="f4">Kaŋkhāvitaraṇa- <a id="pg150"><span class="f2 g"><b>[150]</b></span></a> visuddhi yāva-d-eva Maggā-Magga ñāṇa dassana visuddhatthā.|| ||</p>

					<p class="f4">MaggāMagga ñāṇa-dassana visuddhi yāva-d-eva paṭipadā ñāṇa dassana visuddhatthā.|| ||</p>

					<p class="f4">Paṭipadā ñāṇa-dassana visuddhi yāva-d-eva ñāṇa dassana visudatthā.|| ||</p>

					<p class="f4">Ñāṇa-dassana-visuddhi yāva-d-eva anupādā pari-Nibbānatthā.|| ||</p>

					<p class="f4">Anupādā pari-Nibbānatthaɱ kho āvuso Bhagavati Brahma-cariyaɱ vussatī ti.|| ||</p>

					<p class="f4">16. Evaɱ vutte āyasmā Sāriputto āyasmantaɱ puṇṇaɱ Mantāṇi-puttaɱ etad avoca:|| ||</p>

					<p class="f4">"Ko nāmo āyasmā?|| ||</p>

					<p class="f4">Kathañ ca pana āyasmantaɱ sabrahma-cārī jānanti" tī?|| ||</p>

					<p class="f4">Puṇṇo'ti kho me āvuso nāmaɱ.|| ||</p>

					<p class="f4">Mantāṇiputto'ti ca pana maɱ sabrahma-cārī jānantīti.||<br />
					Acchariyaɱ āvuso,||<br />
					abbhutaɱ āvuso.|| ||</p>

					<p class="f4">Yathā taɱ sutavatā sāvakena samma-d-eva Satth-usāsanaɱ ājānantena,||<br />
					evam evaɱ āyasmatā puṇṇena Mantāṇi-puttena gambhīrā gambhīrā pañhā anumāssa anumāssa vyākatā.|| ||</p>

					<p class="f4">Lābhā sabrahma-cārīnaɱ,||<br />
					su-laddha lābhā sabrahma-cārīnaɱ,||<br />
					ye āyasmantaɱ puṇṇaɱ Mantāṇi-puttaɱ labhanti dassanāya.|| ||</p>

					<p class="f4">Labhanti payirupāsanāya.|| ||</p>

					<p class="f4">Celaṇḍukena ce pi sabrahma-cārī āyasmantaɱ puṇṇaɱ Mantāṇi-puttaɱ muddhanā pariharantā labheyyuɱ dassanāya,||<br />
					labheyyuɱ payirupāsanāya,||<br />
					tesam pi lābhā.|| ||</p>

					<p class="f4">Tesampi su-laddhaɱ,||<br />
					amhākampi lābhā,||<br />
					amhākampi su-laddhaɱ,||<br />
					ye mayaɱ āyasmantaɱ puṇṇaɱ Mantāṇi-puttaɱ labhāma dassanāya,||<br />
					labhāma payirupāsanāyā " ti.|| ||</p>

					<p class="f4">17. Evaɱ vutte āyasmā puṇṇo Mantāṇi-putto āyasmantaɱ Sāriputtaɱ etad avoca: ko nāmo āyasmā?|| ||</p>

					<p class="f4">Kathañ ca pana āyasmantaɱ sabrahma-cārī jānantīti?||<br />
					Upatisso'ti kho me āvuso nāmaɱ.|| ||</p>

					<p class="f4">'Sāriputto' ti ca pana maɱ sabrahma-cārī jānantī ti.|| ||</p>

					<p class="f4">Satthukappena vata kira bho sāvakena saddhiɱ mantayamānā na jānimha āyasmā Sāriputto' ti.|| ||</p>

					<p class="f4">Sace hi mayaɱ jāneyyāma āyasmā Sāriputto'ti ettakampi no nappaṭibhāseyya.|| ||</p>

					<p class="f4">Acchariyaɱ āvuso,||<br />
					abbhutaɱ āvuso,||<br />
					yathā taɱ sutavatā sāvakena samma-d-eva Satth-usāsanaɱ ājānantena,||<br />
					evam evaɱ āyasmatā Sāriputtena gambhīrā gambhīrā pañhā anumāssa anumāssa pucchitā.|| ||</p>

					<p class="f4">Lābhā sabrahma-cārīnaɱ,||<br />
					su-laddhalābhā sabrahma-cārīnaɱ,||<br />
					ye āyasmantaɱ Sāriputtaɱ labhanti dassanāya.|| ||</p>

					<p class="f4">Labhanti payirupāsanāya.|| ||</p>

					<p class="f4">Celaṇḍukena ce pi sabrahma-cārī āyasmantaɱ Sāriputtaɱ muddhanā pariharantā labheyyuɱ dassanāya,||<br />
					labheyyuɱ payirupāsanāya,||<br />
					<a id="pg151"><span class="f2 g"><b>[151]</b></span></a> tesam pi lābhā,||<br />
					tesam pi su-laddhaɱ.|| ||</p>

					<p class="f4">Amhākam pi lābhā,||<br />
					amhākampi su-laddhaɱ,||<br />
					ye mayaɱ āyasmantaɱ Sāriputtaɱ labhāma dassanāya.|| ||</p>

					<p class="f4">Labhāma payirupāsanāyā" ti.|| ||</p>

					<p class="f4">Iti ha te ubho mahānāgā añña-maññassa su-bhāsitaɱ samanumodiɱsuti.</p>

					<p>Rathavinītasuttaɱ catutthaɱ.</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>