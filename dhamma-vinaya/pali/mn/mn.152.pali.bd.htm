<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 152. The Buddha instructs Ānanda on the attitude which should be developed with regard to the sense organs, their objects, and the sensations and emotions arising from sense experience. He then describes it as a power of one who has so developed his sense faculties that he can, at will live with whatever attitude and perceptions he may wish among both the ugly and the beautiful." />
<title>MN 152: Indriya-Bhāvanā Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					&sect; III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p152">Sutta 152</a></h4>

					<h1>Indriya-Bhāvanā Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg298"><span class="f2 g"><b>[298]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.152.chlm.sbb.htm#p1">chlm</a>][<a href="../../../dhamma-vinaya/pts/mn/mn.152.horn.pts.htm#p1">pts</a>][<a href="../../../dhamma-vinaya/ati/mn/mn.152.than.ati.htm#p1">than</a>][<a href="../../../dhamma-vinaya/wp/mn/mn.152.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.152.upal.mnl.htm#p1">upal</a>][<a href="../../../dhamma-vinaya/bd/mn/mn.152.olds.bd.htm#p1">olds</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Kajaṅgalāyaɱ viharati Mūkheluvane.|| ||</p>

					<p class="f4">2. Atha kho Uttaro māṇavo Pārāsariyantevāsī yena Bhagavā, ten'upasaṅkami.|| ||</p>

					<p class="f4">Upasaṅkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Uttaraɱ māṇavaɱ Pārāsariyantevāsiɱ Bhagavā etad avoca:|| ||</p>

					<p class="f4">"Deseti Uttara, Pārāsariyo brāhmaṇo sāvakānaɱ indriya-bhāvanan" ti?|| ||</p>

					<p class="f4">"Deseti bho Gotama, Pārāsariyo brāhmaṇo sāvakānaɱ indriya-bhāvanan" ti.|| ||</p>

					<p class="f4">"Yathā kathaɱ pana Uttara, deseti Pārāsariyo brāhmaṇo sāvakānaɱ indriya-bhāvanan" ti?|| ||</p>

					<p class="f4">"Idha bho Gotama,||<br />
					cakkhunā rūpaɱ na passati,||<br />
					sotena saddaɱ na suṇāti.|| ||</p>

					<p class="f4">Evaɱ bho Gotama, deseti Pārāsariyo brāhmaṇo sāvakānaɱ indriya-bhāvanan" ti.|| ||</p>

					<p class="f4">"Evaɱ sante kho Uttara,||<br />
					andho bhāvit'indriyo bhavissati,||<br />
					badhiro bhāvit'indriyo bhavissati||<br />
					yathā Pārāsariyassa brāhmaṇassa vacanaɱ.|| ||</p>

					<p class="f4">Andho hi Uttara,||<br />
					cakkhunā rūpaɱ na passati||<br />
					badhiro sotena saddaɱ na suṇātī" ti.|| ||</p>

					<p class="f4">Evaɱ vutte Uttaro māṇavo Pārāsariyantevāsī||<br />
					tuṇhī-bhūto||<br />
					maṅku-bhūto||<br />
					patta-k-khandho||<br />
					adho-mukho||<br />
					pajjhāyanto appaṭibhāno nisīdi.|| ||</p>

					<p class="f4">3. Atha kho Bhagavā Uttaraɱ māṇavaɱ Pārāsariyantevāsiɱ||<br />
					tuṇhī-bhūtaɱ||<br />
					maṅku-bhūtaɱ||<br />
					patta-k-khandhaɱ||<br />
					adho-mukhaɱ||<br />
					pajjhāyan taɱ appaṭibhānaɱ viditvā||<br />
					āyasmantaɱ Ānandaɱ āmantesi:|| ||</p>

					<p class="f4">"Aññathā kho Ānanda,||<br />
					deseti Pārāsariyo brāhmaṇo||<br />
					sāvakānaɱ indriya-bhāvanaɱ,||<br />
					aññathā ca pan'Ānanda ariyassa vinaye||<br />
					anuttarā indriya-bhāvanā hotī" ti.|| ||</p>

					<p class="f4">"Etassa Bhagavā kālo,||<br />
					etassa Sugata kālo,||<br />
					yaɱ Bhagavā <a id="pg299"><span class="f2 g"><b>[299]</b></span></a> ariyassa vinaye||<br />
					anuttaraɱ indriya-bhāvanaɱ deseyya,||<br />
					Bhagavato sutvā bhikkhū dhāressantī" ti.|| ||</p>

					<p class="f4">"Tena h'Ānanda, suṇāhi||<br />
					sādhukaɱ mana-sikarohi||<br />
					bhāsissāmī" ti.|| ||</p>

					<p class="f4">"Evaɱ bhante" ti kho āyasmā Ānando Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">4. "Kathañ c'Ānanda, ariyassa vinaye||<br />
					anuttarā indriya-bhāvanā hoti?|| ||</p>

					<p class="f4">Idh'Ānanda, bhikkhuno cakkhunā rūpaɱ disvā uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samuppannaɱ,||<br />
					etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi Ānanda,||<br />
					cakkhumā puriso ummīletvā vā||<br />
					nimīleyya nimīletvā vā ummīleyya.|| ||</p>

					<p class="f4">Evam eva kho Ānanda,||<br />
					yassa kassaci||<br />
					evaɱ sīghaɱ||<br />
					evaɱ tuvaṭaɱ||<br />
					evaɱ appakasirena uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkho saṇṭhāti.|| ||</p>

					<p class="f4">Ayaɱ vuccat-Ānanda,||<br />
					ariyassa vinaye anuttarā indriya-bhāvanā cakkhu-viññeyyesu rūpesu.|| ||</p>

					<p class="ctr c">&#9632;</p>

					<p class="f4">5. Puna ca paraɱ Ānanda,||<br />
					bhikkhuno sotena saddaɱ sutvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ,||<br />
					uppannaɱ amanāpaɱ,||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samuppannaɱ.|| ||</p>

					<p class="f4">Etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi Ānanda,||<br />
					balavā puriso appakasiren'eva accharaɱ pahareyya.|| ||</p>

					<p class="f4">Evam eva kho Ānanda,||<br />
					yassa kassaci||<br />
					evaɱ sīghaɱ||<br />
					evaɱ tuvaṭaɱ||<br />
					evaɱ appakasirena||<br />
					uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Ayaɱ vuccat-Ānanda,||<br />
					ariyassa vinaye anuttarā indriya-bhāvanā sota-viññeyyesu saddesu.|| ||</p>

					<p class="ctr c">&#9632;</p>

					<p class="f4">6. Puna ca paraɱ Ānanda,||<br />
					bhikkhuno ghānena gandhaɱ ghāyitvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samuppannaɱ.|| ||</p>

					<p class="f4">Etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi <a id="pg300"><span class="f2 g"><b>[300]</b></span></a> Ānanda, īsakapoṇe,||<br />
					paduminīpatte udaka-phusitāni pavattanti,||<br />
					na saṇṭhahan ti.|| ||</p>

					<p class="f4">Evam eva kho Ānanda,||<br />
					yassa kassaci evaɱ sīghaɱ||<br />
					evaɱ tuvaṭaɱ||<br />
					evaɱ appakasirena||<br />
					uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Ayaɱ vuccat-Ānanda,||<br />
					ariyassa vinaye anuttarā indriya-bhāvanā ghāna-viññeyyesu gandhesu.|| ||</p>

					<p class="ctr c">&#9632;</p>

					<p class="f4">7. Puna ca paraɱ Ānanda,||<br />
					bhikkhuno jivhāya rasaɱ sāyitvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samuppannaɱ.|| ||</p>

					<p class="f4">Etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi Ānanda, balavā puriso jivhagge kheḷapiṇḍaɱ saɱyuhitvā appakasirena vameyya.|| ||</p>

					<p class="f4">Evam eva kho Ānanda,||<br />
					yassa kassaci||<br />
					evaɱ sīghaɱ||<br />
					evaɱ tuvaṭaɱ||<br />
					evaɱ appakasirena||<br />
					uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Ayaɱ vuccat-Ānanda,||<br />
					ariyassa vinaye anuttarā indriya-bhāvanā jivhā-viññeyyesu rasesu.|| ||</p>

					<p class="ctr c">&#9632;</p>

					<p class="f4">8. Puna ca paraɱ Ānanda,||<br />
					bhikkhuno kāyena phoṭṭhabbaɱ phusitvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samuppannaɱ.|| ||</p>

					<p class="f4">Etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi Ānanda,||<br />
					balavā puriso sammiñjitaɱ vā bāhaɱ pasāreyya,||<br />
					pasāritaɱ vā bāhaɱ sammiñjeyya.|| ||</p>

					<p class="f4">Evam eva kho Ānanda, yassa kassaci||<br />
					evaɱ sīghaɱ||<br />
					evaɱ tuvaṭaɱ||<br />
					evaɱ appakasirena||<br />
					uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Ayaɱ vuccat-Ānanda, ariyassa vinaye anuttarā indriya-bhāvanā kāya-viññeyyesu phoṭṭhabbesu.|| ||</p>

					<p class="ctr c">&#9632;</p>

					<p class="f4">9. Puna ca paraɱ Ānanda,||<br />
					bhikkhuno manasā dhammaɱ viññāya uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So evaɱ pajānāti:|| ||</p>

					<p class="f4">'Uppannaɱ kho me idaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ.|| ||</p>

					<p class="f4">Tañ ca kho saṅkhataɱ oḷārikaɱ paṭicca-samūppannaɱ.|| ||</p>

					<p class="f4">Etaɱ santaɱ etaɱ paṇītaɱ yad idaɱ upekkhā' ti.|| ||</p>

					<p class="f4">Tassa taɱ uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Seyyathā pi Ānanda,||<br />
					balavā puriso divasasantatte ayokaṭāhe dve vā||<br />
					tīṇī vā udakaphusitāni nipāteyya.|| ||</p>

					<p class="f4">Dandho Ānanda, udakaphusitānaɱ nipāto,||<br />
					atha kho naɱ khippam'eva parikkhayaɱ pariyādānaɱ gaccheyya.|| ||</p>

					<p class="f4">Evam eva kho Ānanda,||<br />
					yassa kassaci||<br />
					evaɱ sīghaɱ||<br />
					evaɱ tuvaṭaɱ||<br />
					evaɱ appakasirena||<br />
					uppannaɱ manāpaɱ||<br />
					uppannaɱ amanāpaɱ||<br />
					uppannaɱ manāpāmanāpaɱ nirujjhati,||<br />
					upekkhā saṇṭhāti.|| ||</p>

					<p class="f4">Ayaɱ vuccat-Ānanda, ariyassa vinaye anuttarā indriya-bhāvanā mano-viññeyyesu dhammesu.|| ||</p>

					<p class="f4">Evaɱ kho Ānanda,||<br />
					ariyassa vinaye anuttarā indriya-bhāvanā hoti.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">10. Kathañ c'Ānanda, sekho hoti pāṭipado?|| ||</p>

					<p class="f4">Idh'Ānanda, bhikkhuno cakkhunā rūpaɱ disvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jīgucchati.|| ||</p>

					<p class="f4">Sotena <a id="pg301"><span class="f2 g"><b>[301]</b></span></a> saddaɱ sutvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jīgucchati.|| ||</p>

					<p class="f4">Ghānena gandhaɱ ghāyitvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jīgucchati.|| ||</p>

					<p class="f4">Jivhāya rasaɱ sāyitvā uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jīgucchati.|| ||</p>

					<p class="f4">Kāyena phoṭṭhabbaɱ phusitvā||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jīgucchati.|| ||</p>

					<p class="f4">Manasā dhammaɱ viññāya||<br />
					uppajjati manāpaɱ,||<br />
					uppajjati amanāpaɱ,||<br />
					uppajjati manāpāmanāpaɱ.|| ||</p>

					<p class="f4">So tena uppannena manāpena||<br />
					uppannena amanāpena||<br />
					uppannena manāpāmanāpena||<br />
					aṭṭīyati harāyati jigucchati.|| ||</p>

					<p class="f4">Evaɱ kho Ānanda, sekho hoti pāṭipado.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">11. Kathañ c'Ānanda, ariyo hoti bhāvit'indriyo?|| ||</p>

					<p class="f4">Idh'Ānanda, bhikkhuno cakkhunā rūpaɱ disvā||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tadūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="ctr c">&#9632;</p>

					<p class="f4">12. Puna ca paraɱ Ānanda,||<br />
					bhikkhuno sotena saddaɱ sutvā||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tadūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="ctr c">&#9632;</p>

					<p class="f4">13. Puna ca paraɱ Ānanda, bhikkhuno ghānena gandhaɱ ghāyitvā||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan'ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tadūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="ctr c">&#9632;</p>

					<p class="f4">14. Puna ca paraɱ Ānanda, bhikkhuno jivhāya rasaɱ sāyitvā||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">A-p-paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tadūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="ctr c">&#9632;</p>

					<p class="f4">15. Puna ca paraɱ Ānanda, bhikkhuno kāyena phoṭṭhabbaɱ phusitvā||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">A-p-paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tadūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="ctr c">&#9632;</p>

					<p class="f4">16. Puna ca paraɱ Ānanda, bhikkhuno manasā dhammaɱ viññāya||<br />
					uppajjati manāpaɱ||<br />
					uppajjati amanāpaɱ||<br />
					uppajjati manāpāmanāpaɱ.|| ||</p>

					<p class="f4">So sace ākaṅkhati:|| ||</p>

					<p class="f4">'Paṭikkūle a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkule paṭikkula-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūle ca a-p-paṭikkūle ca a-p-paṭi-k-kūla-saññī vihareyyan' ti.|| ||</p>

					<p class="f4">Appaṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'A-p-paṭikkūle ca paṭikkūle ca paṭi-k-kūla-saññī vihareyyan' ti.|| ||</p>

					<p class="f4">Paṭi-k-kūla-saññī tattha viharati.|| ||</p>

					<p class="f4">Sace ākaṅkhati:|| ||</p>

					<p class="f4">'Paṭikkūlaɱ ca a-p-paṭikkūlaɱ ca tad <a id="pg302"><span class="f2 g"><b>[302]</b></span></a> ūbhayaɱ abhini-vajchetvā upekkhako vihareyyaɱ sato sampajāno' ti.|| ||</p>

					<p class="f4">Upekkhako tattha viharati sato sampajāno.|| ||</p>

					<p class="f4">Evaɱ kho Ānanda, ariyo hoti bhāvit'indriyo.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4">17. Iti kho Ānanda, desitā mayā ariyassa vinaye anuttarā indriya-bhāvanā.|| ||</p>

					<p class="f4">Desitā sekho paṭipado.|| ||</p>

					<p class="f4">Desito ariyo bhāvit'indriyo.|| ||</p>

					<p class="f4">18. Yaɱ kho Ānanda, Satthārā karaṇīyaɱ sāvakānaɱ hitesinā anukampa-kena anukampaɱ upādāya,||<br />
					kataɱ vo taɱ mayā.|| ||</p>

					<p class="f4">Etāni Ānanda, rukkha-mūlāni, etāni suññ-ā-gārāni, jhāyathĀnanda, mā pamādattha.|| ||</p>

					<p class="f4">Mā pacchā vippaṭi-sārino ahuvattha.|| ||</p>

					<p class="f4">Ayaɱ vo amhākaɱ anusāsanī" ti.|| ||</p>

					<p class="f4">Idam avoca Bhagavā,||<br />
					atta-mano āyasmā Ānando Bhagavato bhāsitaɱ 'abhinandī' ti.|| ||</p>

					<p class="ctr">Indriya-bhāvanā Suttaɱ Dasamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>