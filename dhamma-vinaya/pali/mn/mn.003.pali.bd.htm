<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 3. The Buddha urges the bhikkhus to become heirs of Dhamma, not of worldly things. By heirs of Dhamma he explains, he means putting the Dhamma into practice as he himself puts it into practice. Sāriputta follows up on this exhortation with details. It is by not putting this Dhamma into practice as the Buddha did that senior bhikkhus, middle-ranked bhikkhus and juniors, one and all come to blameworthiness, and it is by putting it into practice in this way that one and all come to praiseworthiness." />
<title>MN 3: Dhamma-Dāyāda Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<p>&nbsp;</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūla-paṇṇāsa<br />
					1. Mūla-pariyāya Vagga</h4>

					<h4 class="ctr"><a id="mn_03" href="../../../backmatter/indexes/sutta/mn/idx_majjhima_nikaya_1.htm#p3">Sutta 3</a></h4>

					<h1>Dhamma-Dāyāda Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg12"><span class="f2 g"><b>[12]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.003.chlm.sbb.htm#p1">chlm</a>][<a href="../../../dhamma-vinaya/pts/mn/mn.003.horn.pts.htm#p1">pts</a>][<a href="../../../dhamma-vinaya/mnl/mn/mn.003.upal.mnl.htm#p1">upal</a>]</span> <b><i>Evam me sutaɱ.</i></b>|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi bhikkhavo' ti.|| ||</p>

					<p class="f4">Bhadante ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca.|| ||</p>

					<p class="f4">2. Dhamma-dāyādā me bhikkhave bhavatha mā āmisa-dāyādā.|| ||</p>

					<p class="f4">Atthi me tumhesu anukampā kinti me sāvakā dhamma-dāyādā bhaveyyuɱ no āmisa-dāyādā' ti.|| ||</p>

					<p class="f4">Tumhe ca me bhikkhave āmisa-dāyādā bhaveyyātha no dhamma-dāyādā.|| ||</p>

					<p class="f4">Tumhe pi tena ādissā bhaveyyātha āmisa-dāyādā Satthu-sāvakā viharanti no dhamma-dāyādā.|| ||</p>

					<p class="f4">Aham pi tena ādisso bhaveyyaɱ āmisa-dāyādā Satthu-sāvakā viharanti no dhamma-dāyādā1' ti.|| ||</p>

					<p class="f4">Tumhe ca me bhikkhave dhamma-dāyādā bhaveyyātha no āmisa-dāyādā.|| ||</p>

					<p class="f4">Tumhe pi tena na ādissā bhaveyyātha dhamma-dāyādā Satthu-sāvakā viharanti no āmisa-dāyādā' ti.|| ||</p>

					<p class="f4">Aham pi tena na ādisso bhaveyyaɱ dhamma-dāyādā Satthu-sāvakā viharanti no āmisa-dāyādā' ti.|| ||</p>

					<p class="f4">Tasmā tiha me bhikkhave dhamma-dāyādā bhavatha mā āmisa-dāyādā.|| ||</p>

					<p class="f4">Atthi me tumhesu anukampā kinti me sāvakā dhamma-dāyādā bhaveyyuɱ no āmisa-dāyādā' ti.|| ||</p>

					<p class="f4">3. Idh'āhaɱ bhikkhave bhuttāvī assaɱ pavārito paripuṇṇo pariyo-sito suhito yāva-dattho.|| ||</p>

					<p class="f4">Siyā ca me piṇḍa-pāto atireka-dhammo chaḍḍiya-dhammo.|| ||</p>

					<p class="f4">Atha dve bhikkhū āgaccheyyuɱ <a id="pg13"><span class="f2 g"><b>[13]</b></span></a> jighacchādubbalya-paretā.|| ||</p>

					<p class="f4">Tyāhaɱ evaɱ vadeyyaɱ:
					|| ||</p>

					<p class="f4">Ahaɱ kho'mhi bhikkhave bhuttāvī pavārito paripuṇṇo pariyo-sito suhito yāva-dattho.|| ||</p>

					<p class="f4">Atthi ca me ayaɱ piṇḍa-pāto atireka-dhammo chaḍḍiya-dhammo.|| ||</p>

					<p class="f4">Sace ākaŋkhatha bhuñjatha.|| ||</p>

					<p class="f4">Sace tumhe na bhuñjissatha idān'āhaɱ appaharite vā chaḍḍessāmi appāṇake vā udake opilāpessāmī ti.|| ||</p>

					<p class="f4">4. Tatr'ekassa bhikkhuno evam assa:|| ||</p>

					<p class="f4">Bhagavā kho bhuttāvī pavārito paripuṇṇo pariyo-sito suhito yāva-dattho.|| ||</p>

					<p class="f4">Atthi cāyaɱ Bhagavato piṇḍa-pāto atireka-dhammo chaḍḍiya-dhammo.|| ||</p>

					<p class="f4">Sace mayaɱ na bhuñjissāma idāni Bhagavā appaharite vā chaḍḍessati appāṇake vā udake opilāpessati.|| ||</p>

					<p class="f4">Vuttaɱ kho pan'etaɱ Bhagavatā dhamma-dāyādā me bhikkhave bhavatha mā āmisa-dāyādā' ti.|| ||</p>

					<p class="f4">Āmisaññataraɱ kho pan'etaɱ yad idaɱ piṇḍāpāto.|| ||</p>

					<p class="f4">Yan'nūnāhaɱ imaɱ piṇḍa-pātaɱ abhuñjitvā iminā'va jighacchādubbalyena evaɱ imaɱ rattin-divaɱ vītināmeyyan ti.|| ||</p>

					<p class="f4">So taɱ piṇḍa-pātaɱ abhuñjitvā ten'eva jighacchādubbalyena evaɱ taɱ rattin-divaɱ vītināmeyya.|| ||</p>

					<p class="f4">5. Atha dutiyassa bhikkhuno evam assa:|| ||</p>

					<p class="f4">Bhagavā kho bhuttāvī pavārito paripuṇṇo pariyo-sito suhito yāva-dattho.|| ||</p>

					<p class="f4">Atthi cāyaɱ Bhagavato piṇḍa-pāto atireka-dhammo chaḍḍiya-dhammo.|| ||</p>

					<p class="f4">Sace mayaɱ na bhuñjissāma idāni Bhagavā appaharite vā chaḍḍessati appāṇake vā udake opilāpessati.|| ||</p>

					<p class="f4">Yan'nūnāhaɱ imaɱ piṇḍa-pātaɱ bhuñjitvā jighacchādubbalyaɱ paṭivinetvā evaɱ imaɱ rattin-divaɱ vītināmeyyanti.|| ||</p>

					<p class="f4">So naɱ piṇḍa-pātaɱ bhuñjitvā jighacchādubbalyaɱ paṭivinetvā evaɱ rattin-divaɱ vītināmeyya.|| ||</p>

					<p class="f4">Kiñ cāpi so bhikkhave bhikkhu naɱ piṇḍa-pātaɱ bhuñjitvā jighacchādubbalyaɱ paṭivinetvā evaɱ taɱ rattin-divaɱ vītināmeyya,||<br />
					atha kho asuyeva me purimo bhikkhu pujjataro ca pāsaɱsataro ca.|| ||</p>

					<p class="f4">Taɱ kissa hetu?|| ||</p>

					<p class="f4">Taɱ hi tassa bhikkhave bhikkhuno dīgha-rattaɱ appicchatāya santuṭṭhiyā sallekhāya subharatāya viriy'ārambhāya saɱvattissati.|| ||</p>

					<p class="f4">Tasmā ti ha bhikkhave dhamma-dāyādā bhavatha mā āmisa-dāyādā.|| ||</p>

					<p class="f4">Atthi me tumhesu anukampā:|| ||</p>

					<p class="f4">Kinti me sāvakā dhamma-dāyādā bhaveyyuɱ,||<br />
					no āmisa-dāyādā' ti.|| ||</p>

					<p class="f4">6. Idam avoca Bhagavā.|| ||</p>

					<p class="f4">Idaɱ vatvā Sugato uṭṭhāy āsanā vihāraɱ pāvisi.|| ||</p>

					<p class="f4">7. Tatra kho āyasmā Sāriputto acira-pakkantassa Bhagavato bhikkhū āmantesi:|| ||</p>

					<p class="f4">'Āvuso bhikkhavo' ti.|| ||</p>

					<p class="f4">'Āvuso ti kho <a id="pg14"><span class="f2 g"><b>[14]</b></span></a> te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca.|| ||</p>

					<p class="f4">8. Kittāvatā nu kho āvuso Satthu pavivittassa viharato sāvakā vivekaɱ nānusikkhantīti,||<br />
					kittāvatā ca pana Satthu pavivittassa viharato sāvakā vivekaɱ nānu-sikkhantī ti.|| ||</p>

					<p class="f4">Dūrato pi kho mayaɱ āvuso āgaccheyyāma āyasmato Sāriputtassa santike etassa bhāsitassa attha-maññātuɱ.|| ||</p>

					<p class="f4">Sādhu vatāya-smantaɱ yeva Sāriputtaɱ paṭibhātu etassa bhāsitassa attho.|| ||</p>

					<p class="f4">Āyasmato Sāriputtassa sutvā bhikkhū dhāressantī ti.|| ||</p>

					<p class="f4">"Tena hāvuso suṇātha sādhukaɱ manasi karotha bhāsissāmīti."|| ||</p>

					<p class="f4">Evam āvuso ti kho te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">9. Kittāvatā nu kho āvuso Satthu pavivittassa viharato sāvakā vivekaɱ nānusikkhanti?|| ||</p>

					<p class="f4">Idh'āvuso Satthu pavivittassa viharato sāvakā vivekaɱ nānusikkhanti.|| ||</p>

					<p class="f4">Yesañ ca dhammānaɱ Satthā pahānamāha,||<br />
					te ca dhamme nappajahanti.|| ||</p>

					<p class="f4">Bāhulikā ca honti sāthalikā okkamane pubbaŋ-gamā paviveke nikkhitta-dhurā.|| ||</p>

					<p class="f4">Tatr'āvuso therā bhikkhū tīhi ṭhānehi gārayhā bhavanti:||<br />
					'Satthu pavivittassa viharato sāvakā vivekaɱ nānusikkhantī'ti iminā paṭhamena ṭhānena therā bhikkhū gārayhā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme nappajahantī'ti iminā dutiyena ṭhānena therā bhikkhū gārayhā bhavanti.|| ||</p>

					<p class="f4">'Bāhulikā ca sāthalikā okkamane pubbaŋ-gamā paviveke nikkhitta-dhurā'ti iminā tatiyena ṭhānena therā bhikkhū gārayhā bhavanti.|| ||</p>

					<p class="f4">Therā hāvuso bhikkhū imehi tīhi ṭhānehi gārayhā bhavanti.|| ||</p>

					<p class="f4">10. Tatr'āvuso majjhimā bhikkhū tīhi ṭhānehi gārayhā bhavanti:||<br />
					'Satthu pavivittassa viharato sāvakā vivekaɱ nānusikkhantī'ti iminā paṭhamena ṭhānena majjhimā bhikkhū gārayhā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme nappajahantī'ti iminā dutiyena ṭhānena majjhimā bhikkhū gārayhā bhavanti.|| ||</p>

					<p class="f4">'Bāhulikā ca sāthalikā ca okkamane pubbaŋ-gamā paviveke nikkhitta-dhurā'ti iminā tatiyena ṭhānena majjhimā bhikkhū gārayhā bhavanti.|| ||</p>

					<p class="f4">Majjhimā hāvuso bhikkhū imehi tīhi ṭhānehi gārayhā bhavanti.|| ||</p>

					<p class="f4">Tatr'āvuso navā bhikkhū tīhi ṭhānehi gārayhā bhavanti:|| ||</p>

					<p class="f4">'Satthu pavivittassa viharato sāvakā vivekaɱ nānusikkhantī' ti iminā paṭhamena ṭhānena navā bhikkhū gārayhā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme nappajahantī' ti iminā dutiyena ṭhānena navā bhikkhū gārayhā bhavanti.|| ||</p>

					<p class="f4">'Bāhulikā ca sāthalikā ca okkamane pubbaŋ-gamā paviveke nikkhitta-dhurā' ti iminā tatiyena ṭhānena navā bhikkhū gārayhā bhavanti.|| ||</p>

					<p class="f4">Navā hāvuso bhikkhū imehi tīhi ṭhānehi gārayhā bhavanti.|| ||</p>

					<p class="f4">Ettāvatāvuso Satthu pavivittassa viharato sāvakā vivekaɱ nānusikkhan ti.|| ||</p>

					<p class="f4">11. Kittāvatā ca pana Satthu pavivittassa viharato sāvakā <a id="pg15"><span class="f2 g"><b>[15]</b></span></a> vivekaɱ ānu-sikkhan ti?|| ||</p>

					<p class="f4">Idh'āvuso Satthu pavivittassa viharato sāvakā vivekaɱ nānu-sikkhanti.|| ||</p>

					<p class="f4">Yesañ ca dhammānaɱ Satthā pahānamāha,||<br />
					te ca dhamme pajahanti.|| ||</p>

					<p class="f4">Na ca bāhulikā honti na sāthalikā okkamane nikkhitta-dhurā paviveke pubbaŋ-gamā.|| ||</p>

					<p class="f4">Tatr'āvuso therā bhikkhū tīhi ṭhānehi pāsaɱsā bhavanti:|| ||</p>

					<p class="f4">'Satthu pavivittassa viharato sāvakā vivekaɱ nānu-sikkhantī' ti iminā paṭhamena ṭhānena therā bhikkhū pāsaɱsā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme pajahantī' ti.|| ||</p>

					<p class="f4">Iminā dutiyena ṭhānena therā bhikkhū pāsaɱsā bhavanti.|| ||</p>

					<p class="f4">'Na ca bāhulikā na sāthalikā okkamane nikkhitta-dhurā paviveke pubbaŋ-gamā' ti iminā tatiyena ṭhānena therā bhikkhū pāsaɱsā bhavanti.|| ||</p>

					<p class="f4">Therā hāvuso bhikkhū imehi tīhi ṭhānehi pāsaɱsā bhavanti.|| ||</p>

					<p class="f4">12. Tatr'āvuso majjhimā bhikkhū tīhi ṭhānehi pāsaɱsā bhavanti:||<br />
					'Satthu pavivittassa viharato sāvakā vivekaɱ nānu-sikkhantī'ti iminā paṭhamena ṭhānena majjhimā bhikkhū pāsaɱsā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme pajahantī' ti.|| ||</p>

					<p class="f4">Iminā dutiyena ṭhānena majjhimā bhikkhū pāsaɱsā bhavanti.|| ||</p>

					<p class="f4">'Na ca bāhulikā na sāthalikā okkamane nikkhitta-dhurā paviveke pubbaŋ-gamā'ti iminā tatiyena ṭhānena majjhimā bhikkhū pāsaɱsā bhavanti.|| ||</p>

					<p class="f4">Majjhimā hāvuso bhikkhū imehi tīhi ṭhānehi pāsaɱsā bhavanti.|| ||</p>

					<p class="f4">Tatr'āvuso navā bhikkhū tīhi ṭhānehi pāsaɱsā bhavanti:'Satthu pavivittassa viharato sāvakā vivekaɱ nānu-sikkhantī'ti iminā paṭhamena ṭhānena navā bhikkhū pāsaɱsā bhavanti.|| ||</p>

					<p class="f4">'Yesañ ca dhammānaɱ Satthā pahānamāha,||<br />
					te ca dhamme pajahantī'ti iminā dutiyena ṭhānena navā bhikkhū pāsaɱsā bhavanti.|| ||</p>

					<p class="f4">'Na ca bāhulikā na sāthalikā okkamane nikkhitta-dhurā paviveke pubbaŋ-gamā'ti iminā tatiyena ṭhānena navā bhikkhū pāsaɱsā bhavanti.|| ||</p>

					<p class="f4">Navā hāvuso bhikkhū imehi tīhi ṭhānehi pāsaɱsā bhavanti.|| ||</p>

					<p class="f4">Ettāvatā kho āvuso Satthu pavivittassa viharato sāvakā vivekaɱ nānu-sikkhanti.|| ||</p>

					<p class="f4">13. Tatr'āvuso lobho ca pāpako,||<br />
					doso ca pāpako.|| ||</p>

					<p class="f4">Lobhassa ca pahānāya dosassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">14. Tatr'āvuso kodho ca pāpako,||<br />
					upanāho ca pāpako.|| ||</p>

					<p class="f4">Kodhassa ca pahānāya upanāhassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso makkho ca pāpako,||<br />
					palāso ca pāpako.|| ||</p>

					<p class="f4">Makkhassa ca pahānāya palāsassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso issā ca pāpikā,||<br />
					maccherañca ca pāpakaɱ.|| ||</p>

					<p class="f4">Issāya ca pahānāya maccherassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso māyā ca pāpikā sāṭheyyañ ca ca pāpakaɱ.|| ||</p>

					<p class="f4">Māyāya ca pahānāya sāṭheyyassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso thambho ca pāpako <a id="pg16"><span class="f2 g"><b>[16]</b></span></a> sārambho ca pāpako.|| ||</p>

					<p class="f4">Thambhassa ca pahānāya sārambhassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso māno ca pāpako,||<br />
					ati-māno ca pāpako.|| ||</p>

					<p class="f4">Mānassa ca pahānāya ati-mānassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Tatr'āvuso mado ca pāpako,||<br />
					pamādo ca pāpako.|| ||</p>

					<p class="f4">Madassa ca pahānāya pamādassa ca pahānāya atthi majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">Katamā ca sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati?|| ||</p>

					<p class="f4">Ayam-eva Ariyo Aṭṭhaŋgiko Maggo.|| ||</p>

					<p class="f4">Seyyath'īdaɱ:||<br />
					sammā-diṭṭhi||<br />
					sammā-saŋkappo||<br />
					sammā-vācā||<br />
					sammā-kammanto||<br />
					sammā ājīvo||<br />
					sammā-vāyāmo||<br />
					sammā-sati||<br />
					sammā samādhi.|| ||</p>

					<p class="f4">Ayaɱ kho sā āvuso majjhimā paṭipadā cakkhu-karaṇī ñāṇa-karaṇī upasamāya abhiññāya sambodhāya nibbāṇāya saŋvattati.|| ||</p>

					<p class="f4">15. Idam avoca āyasmā Sāriputto attamanā te bhikkhū āyasmato Sāriputtassa bhāsitaɱ abhinandun ti.</p>

					<p class="ctr">Dhamma-Dāyāda Suttaɱ Tatiyaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>