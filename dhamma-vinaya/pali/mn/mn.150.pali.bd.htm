<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 150. A discourse on what sort of person should be honored and esteemed." />
<title>MN 150: Nagara-Vindeyya Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p150">Sutta 150</a></h4>

					<h1>Nagara-Vindeyya Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.150.chlm.sbb.htm#p1">chlm</a>][<a href="../../../dhamma-vinaya/pts/mn/mn.150.horn.pts.htm#p1">pts</a>][<a href="../../../dhamma-vinaya/mnl/mn/mn.150.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Kosalesu cārikaɱ cara-māno mahatā bhikkhu-saŋghena saddhiɱ yena nagaravindaɱ nāma kosalānaɱ brāhmaṇa-gāmo, tad avasari. Assosuɱ kho nagaravindeyyakā brāhmaṇa-gahapatikā: 'samaṇo khalu bho Gotamo Sakya-putto Sakya-kulā pabba-jito Kosalesu cārikaɱ cara-māno mahatā bhikkhu-saŋghena <a id="pg291"><span class="f2 g"><b>[291]</b></span></a> saddhiɱ nagaravindaɱ anuppatto. Taɱ kho pana Bhagavantaɱ Gotamaɱ evaɱ kalyāṇo kitti-saddo abbhu-g-gato: 'Iti pi so Bhagavā arahaɱ Sammā-sambuddo vijjā-caraṇa-sampanno Sugato loka-vidū anuttaro purisa-damma-sārathī Satthā deva-manussānaɱ Buddho Bhagavā' ti. So imaɱ lokaɱ sa-devakaɱ sa-mārakaɱ sa-brahmakaɱ sa-s-samaṇa-brāhmaṇiɱ pajaɱ sa-deva-manussaɱ sayaɱ abhiññā sacchi-katvā pavedeti. So dhammaɱ deseti ādi kalyāṇaɱ majjhe kalyāṇaɱ pariyosāna-kalyāṇaɱ sātthaɱ sabyañchanaɱ kevala-paripuṇṇaɱ parisuddhaɱ Brahma-cariyaɱ pakāseti. Sādhu kho pana tathā-rūpānaɱ arahataɱ dassanaɱ hotī' ti.|| ||</p>

					<p class="f4">Atha kho nagaravindeyyakā brāhmaṇa-gahapatikā yena Bhagavā, ten'upasankamiɱsu. Upasaŋkamitvā app'ekacce Bhagavantaɱ abhivādetvā eka-m-antaɱ nisīdiɱsu, app'ekacce Bhagavatā saddhiɱ sammodiɱsu. Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdiɱsu. App'ekacce yena Bhagavā, ten'añjaliɱ paṇāmetvā eka-m-antaɱ nisīdiɱsu. App'ekacce Bhagavato santike nāmagottaɱ sāvetvā eka-m-antaɱ nisīdiɱsu. App'ekacce tuṇhī-bhūtā eka-m-antaɱ nisīdiɱsu. Eka-m-antaɱ nisinne kho nagaravindeyyake brāhmaṇa-gahapatike Bhagavā etad avoca:|| ||</p>

					<p class="f4">Sace vo gahapatayo, añña-titthiyā paribbājakā evaɱ puccheyyuɱ: kathaɱ-rūpā gahapatayo, samaṇa-brāhmaṇā na sakkātabbā na garukātabbā na mānetabbā na pūjetabbāti. Evaɱ puṭṭhā tumhe gahapatayo, tesaɱ añña-titthiyānaɱ paribbājakānaɱ evaɱ vyākareyyātha: ye te samaṇa-brāhmaṇā cakkhu-viññeyyesu rūpesu avīta-rāgā avitadosā avitamohā ajjhattaɱ avupasantacittā sama-visamaɱ caranti kāyena vācāya manasā, eva-rūpā samaṇa-brāhmaṇā na sakkātabbā, na garukātabbā, na mānetabbā, na pūjetabbā. Taɱ kissa hetu? mayam pihi cakkhu-viññeyyesu rūpesu avīta-rāgā avitadosā avitamohā ajjhattaɱ avupasantacittā sama-visamaɱ carāma kāyena vācāya manasā. Tesaɱ no sama-cariyampi h'etaɱ uttariɱ apassataɱ. Tasmā te bhonto samaṇa-brāhmaṇā na sakkātabbā na garukātabbā na mānetabbā na pūjetabbā. Ye te samaṇa-brāhmaṇā || ||</p>

					<p class="f4">Sota-viññeyyesu saddesu, avīta-rāgā avītadosā avītamohā ajjhattaɱ avupasantacittā sama-visamaɱ caranti kāyena vācāya manasā. Ghāna-viññeyyesu gandhesu, avīta-rāgā avītadosā avītamohā ajjhattaɱ avupasantacittā sama-visamaɱ caranti kāyena vācāya manasā. Jivhā-viññeyyesu rasesu, avīta-rāgā avītadosā avītamohā ajjhattaɱ</p>
					<p class="f4">Avupasantacittā sama-visamaɱ caranti kāyena vācāya manasā. Kāya-viññeyyesu poṭṭhabbesu, avīta-rāgā avītadosā avītamohā ajjhattaɱ avupasantacittā sama-visamaɱ caranti kāyena vācāya manasā. Manoviññeyyesu dhammesu, avīta-rāgā avītadosā avītamohā ajjhattaɱ avupasantacittā sama-visamaɱ caranti kāyena vācāya manasā. Eva-rūpā samaṇa-brāhmaṇā na sakkātabbā na garukātabbā na mānetabbā. Na pūjetabbā. Taɱ kissa hetu? mayam pi hi mano-viññeyyesu dhammesu avīta-rāgā avītadosā avītamohā <a id="pg292"><span class="f2 g"><b>[292]</b></span></a> ajjhattaɱ avupasantacittā sama-visamaɱ carāma kāyena vācāya manasā. Tesaɱ no sama-cariyampi h'etaɱ uttariɱ apassataɱ. Tasmā te bhonto samaṇa-brāhmaṇā na sakkātabbā na garukātabbā na manetabbā na pūjetabbāti. Evaɱ puṭṭhā tumhe gahapatayo, tesaɱ añña-titthiyānaɱ paribbājakānaɱ evaɱ vyākareyyātha.|| ||</p>

					<p class="f4">Sace pana vo gahapatayo añña-titthiyā paribbājakā evaɱ puccheyyuɱ: kathaɱ-rūpā1 gahapatayo samaṇa-brāhmaṇā sakkātabbā, garukātabbā, mānetabbā, pūjetabbā' ti. Evaɱ puṭṭhā tumhe gahapatayo tesaɱ añña-titthiyānaɱ paribbājakānaɱ evaɱ vyākareyayātha: ye te samaṇa-brāhmaṇā cakkhu-viññeyyesu rūpesu vīta-rāgā vītadosā vītamohā ajjhattaɱ vūpasanta-cittā sama-cariyaɱ caranti kāyena vācāya manasā. Eva-rūpā samaṇa-brāhmaṇā sakkātabbā garukātabbā mānetabbā pūjetabbā. Taɱ kissa hetu? mayam pi hi cakkhu-viññeyyesu rūpesu avīta-rāgā avītadosā avītamohā ajjhattaɱ avupasantacittā sama-visamaɱ carāma kāyena vācāya manasā. Tesaɱ no sama-cariyampi h'etaɱ uttariɱ passataɱ. Tasmā te bhonto samaṇa-brāhmaṇā sakkātabbā garukātabbā mānetabbā pūjetabbā. Ye te samaṇa-brāhmaṇā sota-viññeyyesu saddesu vīta-rāgā vītadosā vītamohā ajjhattaɱ vupasantacittā sama-cariyaɱ caranti kāyena vācāya manasā. Ghāna-viññeyyesu gandhesu vīta-rāgā vītadosā vītamohā ajjhattaɱ vupasantacittā sama-cariyaɱ caranti kāyena vācāya manasā. Jivhā-viññeyyesu rasesu vīta-rāgā vītadosā vītamohā ajjhattaɱ vupasantacittā sama-cariyaɱ caranti kāyena vācāya manasā. Kāya-viññeyyesu poṭṭhabbesu vīta-rāgā vītadosā vītamohā ajjhattaɱ vupasantacittā sama-cariyaɱ caranti kāyena vācāya manasā. Manoviññeyyesu dhammesu vīta-rāgā vītadosā vītamohā ajjhattaɱ vupasantacittā sama-cariyaɱ caranti kāyena vācāya manasā. Eva-rūpā samaṇa-brāhmaṇā sakkātabbā garukātabbā mānetabbā pūjetabbā. Taɱ kissa hetu? mayam pi hi mano viññeyyesu dhammesu avīta-rāgā avītadosā avītamohā ajjhattaɱ avupasantacittā sama-visamaɱ carāma kāyena vācāya manasā. Tesaɱ no sama-cariyampi h'etaɱ uttariɱ passataɱ. Tasmā te bhonto samaṇa-brāhmaṇā sakkātabbā garukātabbā mānetabbā pūjetabbā' ti. Evaɱ puṭṭhā tumhe gahapatayo, tesaɱ añña-titthiyānaɱ paribbājakānaɱ evaɱ vyākareyyātha.|| ||</p>

					<p class="f4">Sace pana vo gahapatayo, añña-titthiyā paribbājakā evaɱ puccheyyuɱ: ke pan'āyasmantānaɱ ākārā ke anvayā, yena tumhe āyasmanto evaɱ vadetha: addhā te āyasmanto <a id="pg293"><span class="f2 g"><b>[293]</b></span></a> vīta-rāgā rāga-vinayāya vā paṭipannā, vītadosā vā dosavinayāya vā paṭipannā vītamohā vā mohavinayāya vā paṭipannā' ti. Evaɱ puṭṭhā tumhe gahapatayo, tesaɱ añña-titthiyānaɱ paribbājakānaɱ evaɱ vyākareyyātha: tathā hi te āyasmanto araññe vana-patthāni1 pantāni sen'āsanāni paṭisevanti. N'atthi kho pana tattha tathā rūpā cakkhu-viññeyyā rūpā, ye disvā disvā abhirameyyuɱ. N'atthi kho pana tattha tathā-rūpā sota-viññeyyā saddā, ye sutvā sutvā abhirameyyuɱ. N'atthi kho pana tattha tathā-rūpā ghāna-viññeyyā gandhā, ye ghāyitvā ghāyitvā abhirameyyuɱ. N'atthi kho pana tattha tathā rūpā jivhā-viññeyyā rasā, ye sāyitvā sāyitvā abhirameyyuɱ. N'atthi kho pana tattha tathā-rūpā kāya-viññeyyā poṭṭhabbā, ye phusitvā phusitvā abhirameyyuɱ. Ime kho no āvuso, ākārā ime anvayā, yena mayaɱ āyasmanto evaɱ vadema. Addhā te āyasmanto vīta-rāgā vā rāga-vinayāya vā paṭipannā, vītadosā vā dosavinayāya vā paṭipannā, vītamohā vā mohavinayāya vā paṭipannāti. Evaɱ puṭṭhā tumhe gahapatayo, tesaɱ añña-titthiyānaɱ paribbājakānaɱ evaɱ vyākareyyāthā' ti.|| ||</p>

					<p class="f4">Evaɱ vutte nagaravindeyyakā brāhmaṇa-gahapatikā Bhagavantaɱ etad avocuɱ: 'abhikkantaɱ bho Gotama, abhikkantaɱ bho Gotama, seyyathā pi bho Gotama, nikkujjitaɱ vā ukkujjeyya, paṭi-c-channaɱ vā vivareyya, mūḷhassa vā Maggaɱ ācikkheyya, andha-kāre vā tela-pajjotaɱ dhāreyya cakkhu-manto rūpāni dakkhintī' ti. Evam evaɱ bhotā Gotamena aneka-pariyāyena dhammo pakāsito. Ete mayaɱ Bhagavantaɱ Gotamaɱ saraṇaɱ gacchāma Dhammañ ca bhikkhu-Saŋghañ ca. Upāsake no bhavaɱ Gotamo dhāretu ajja-t-agge pāṇupete saraṇaɱ gate' ti.|| ||</p>

					<p class="f4">Nagaravindeyya suttaɱ aṭṭhamaɱ.</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>