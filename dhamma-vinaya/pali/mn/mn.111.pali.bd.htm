<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 111. This Sutta describes how Sāriputta attained the goal through tracking down the essential factors necessary for insight." />
<title>MN 111: Anupada Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					2. Anupada Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p111">Sutta 111</a></h4>

					<h1>Anupada Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.111.chlm.sbb.htm#p1">chlm</a>][<a href="../../../dhamma-vinaya/pts/mn/mn.111.horn.pts.htm#p1">pts</a>][<a href="../../../dhamma-vinaya/wp/mn/mn.111.ntbb.wp.htm#p1">ntbb</a>][<a href="../../../dhamma-vinaya/ati/mn/mn.111.than.ati.htm#p1">than</a>][<a href="../../../dhamma-vinaya/mnl/mn/mn.111.upal.mnl.htm#p1">upal</a>][<a href="../../../dhamma-vinaya/bd/mn/mn.111.olds.bd.htm#p1">olds</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:||<br />
					Bhikkhavo ti.|| ||</p>

					<p class="f4">Bhadante ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca: —|| ||</p>

					<p class="f4"><span class="f3">[<a id="p2">2</a>][<a href="../../../dhamma-vinaya/pts/mn/mn.111.horn.pts.htm#p2">pts</a>][<a href="../../../dhamma-vinaya/wp/mn/mn.111.ntbb.wp.htm#p2">ntbb</a>][<a href="../../../dhamma-vinaya/ati/mn/mn.111.than.ati.htm#p2">than</a>][<a href="../../../dhamma-vinaya/bd/mn/mn.111.olds.bd.htm#p2">olds</a>]</span> Paṇḍito bhikkhave, Sāriputto,||<br />
					mahā-pañño bhikkhave, Sāriputto||<br />
					puthupañño bhikkhave, Sāriputto,||<br />
					hāsupañño bhikkhave, Sāriputto,||<br />
					javanapañño bhikkhave, Sāriputto,||<br />
					tikkhapañño bhikkhave, Sāriputto,||<br />
					nibbedhika-pañño bhikkhave, Sāriputto.|| ||</p>

					<p class="f4">Sāriputto, bhikkhave, aḍḍhamāsaɱ anupadadhamma-vipassanaɱ vipassati.|| ||</p>

					<p class="f4">Tatr'idaɱ bhikkhave, Sāriputtassa anupadadhamma-vipassanāya hoti.|| ||</p>

					<p class="f4"><span class="f3">[<a id="p3">3</a>][<a href="../../../dhamma-vinaya/pts/mn/mn.111.horn.pts.htm#p3">pts</a>][<a href="../../../dhamma-vinaya/wp/mn/mn.111.ntbb.wp.htm#p3">ntbb</a>][<a href="../../../dhamma-vinaya/ati/mn/mn.111.than.ati.htm#p3">than</a>][<a href="../../../dhamma-vinaya/bd/mn/mn.111.olds.bd.htm#p3">olds</a>]</span> Idha, bhikkhave, Sāriputto vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhamaɱ-jhānaɱ upasammajja viharati.|| ||</p>

					<p class="f4"><span class="f3">[<a id="p4">4</a>][<a href="../../../dhamma-vinaya/pts/mn/mn.111.horn.pts.htm#p4">pts</a>][<a href="../../../dhamma-vinaya/wp/mn/mn.111.ntbb.wp.htm#p4">ntbb</a>][<a href="../../../dhamma-vinaya/ati/mn/mn.111.than.ati.htm#p4">than</a>][<a href="../../../dhamma-vinaya/bd/mn/mn.111.olds.bd.htm#p4">olds</a>]</span> Ye ca paṭhamajjhāne dhammā vitakko ca vicāro ca pīti ca sukhañ ca cittek'aggatā ca phasso vedanā saññā cetanā cittaɱ chando adhimokkho viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p5">5</a>][<a href="../../../dhamma-vinaya/pts/mn/mn.111.horn.pts.htm#p5">pts</a>][<a href="../../../dhamma-vinaya/wp/mn/mn.111.ntbb.wp.htm#p5">ntbb</a>][<a href="../../../dhamma-vinaya/ati/mn/mn.111.than.ati.htm#p5">than</a>][<a href="../../../dhamma-vinaya/bd/mn/mn.111.olds.bd.htm#p5">olds</a>]</span> Puna ca paraɱ bhikkhave,||<br />
					Sāriputto vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ <span class="f3 g"><i>[26]</i></span> avitakkaɱ avicāraɱ samādhi-jaɱ pitisukhaɱ dutiyaɱ-jhānaɱ upasampajja viharati.|| ||</p>

					<p class="f4"><span class="f3">[<a id="p6">6</a>][<a href="../../../dhamma-vinaya/pts/mn/mn.111.horn.pts.htm#p6">pts</a>][<a href="../../../dhamma-vinaya/wp/mn/mn.111.ntbb.wp.htm#p6">ntbb</a>][<a href="../../../dhamma-vinaya/ati/mn/mn.111.than.ati.htm#p6">than</a>][<a href="../../../dhamma-vinaya/bd/mn/mn.111.olds.bd.htm#p6">olds</a>]</span> Ye ca dutiyajjhāne dhammā ajjhattaɱ sampasādo ca pīti ca sukhañ ca cittek'aggatā ca phasso vedanā saññā cetanā cittaɱ chando adhimokkho viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p7">7</a>][<a href="../../../dhamma-vinaya/pts/mn/mn.111.horn.pts.htm#p7">pts</a>][<a href="../../../dhamma-vinaya/wp/mn/mn.111.ntbb.wp.htm#p7">ntbb</a>][<a href="../../../dhamma-vinaya/ati/mn/mn.111.than.ati.htm#p7">than</a>][<a href="../../../dhamma-vinaya/bd/mn/mn.111.olds.bd.htm#p7">olds</a>]</span> Puna ca paraɱ bhikkhave, Sāriputto pītiyā ca virāgā upekkhako ca viharati sato ca sampajāno sukhañ ca kāyena paṭisaŋvedeti,||<br />
					yaɱ taɱ ariyā ācikkhanti:||<br />
					'Upekkhako satimā sukha-vihārī' ti||<br />
					tatiyaɱ-jhānaɱ upasampajja viharati.|| ||</p>

					<p class="f4"><span class="f3">[<a id="p8">8</a>][<a href="../../../dhamma-vinaya/pts/mn/mn.111.horn.pts.htm#p8">pts</a>][<a href="../../../dhamma-vinaya/wp/mn/mn.111.ntbb.wp.htm#p8">ntbb</a>][<a href="../../../dhamma-vinaya/ati/mn/mn.111.than.ati.htm#p8">than</a>][<a href="../../../dhamma-vinaya/bd/mn/mn.111.olds.bd.htm#p8">olds</a>]</span> Ye ca tatiyajjhāne dhammā sukhañ ca sati ca sampajaññañ ca cittek'aggatā ca phasso vedanā saññā cetanā cittaɱ chando adhimokkho viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p9">9</a>][<a href="../../../dhamma-vinaya/pts/mn/mn.111.horn.pts.htm#p9">pts</a>][<a href="../../../dhamma-vinaya/wp/mn/mn.111.ntbb.wp.htm#p9">ntbb</a>][<a href="../../../dhamma-vinaya/ati/mn/mn.111.than.ati.htm#p9">than</a>][<a href="../../../dhamma-vinaya/bd/mn/mn.111.olds.bd.htm#p9">olds</a>]</span> Puna ca paraɱ bhikkhave, Sāriputto sukhassa ca pahānā dukkhassa ca pahānā pubbe va somanassa-domanassānaɱ atthaŋ-gamā adukkha-ɱ-asukhaɱ upekkhā-sati-pārisuddhiɱ catutthaɱ-jhānaɱ upasampajja viharati.|| ||</p>

					<p class="f4"><span class="f3">[<a id="p10">10</a>][<a href="../../../dhamma-vinaya/pts/mn/mn.111.horn.pts.htm#p10">pts</a>][<a href="../../../dhamma-vinaya/wp/mn/mn.111.ntbb.wp.htm#p10">ntbb</a>][<a href="../../../dhamma-vinaya/ati/mn/mn.111.than.ati.htm#p10">than</a>][<a href="../../../dhamma-vinaya/bd/mn/mn.111.olds.bd.htm#p10">olds</a>]</span> Ye ca catutthajjhāne dhammā upekkhā adukkham-asukhā vedanā [passi vedanā]<span class="f3"><sup>[<a id="fn1" href="#n1">1</a>]</sup></span> cetaso anābhogo sati pārisuddhi cittek'aggatā||<br />
					ca phasso vedanā saññā cetanā cittaɱ chando adhimokkho viriyaɱ sati upekkhā mana-sikāro||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p11">11</a>][<a href="../../../dhamma-vinaya/pts/mn/mn.111.horn.pts.htm#p11">pts</a>][<a href="../../../dhamma-vinaya/wp/mn/mn.111.ntbb.wp.htm#p11">ntbb</a>][<a href="../../../dhamma-vinaya/ati/mn/mn.111.than.ati.htm#p11">than</a>][<a href="../../../dhamma-vinaya/bd/mn/mn.111.olds.bd.htm#p11">olds</a>]</span> Puna ca paraɱ bhikkhave, Sāriputto||<br />
					sabbaso rūpa-saññānaɱ samati-k-kamā paṭigha-saññānaɱ atthaŋ-gamā nānatta-saññānaɱ amanasi-kārā||<br />
					'ananto ākāso' ti||<br />
					Ākāsanañ-c'āyatanaɱ upasampajja viharati.|| ||</p>

					<p class="f4"><span class="f3">[<a id="p12">12</a>][<a href="../../../dhamma-vinaya/pts/mn/mn.111.horn.pts.htm#p12">pts</a>][<a href="../../../dhamma-vinaya/wp/mn/mn.111.ntbb.wp.htm#p12">ntbb</a>][<a href="../../../dhamma-vinaya/ati/mn/mn.111.than.ati.htm#p12">than</a>][<a href="../../../dhamma-vinaya/bd/mn/mn.111.olds.bd.htm#p12">olds</a>]</span> Ye ca Ākāsānañ-c'āyatane dhammā Ākāsanañ-c'āyatanasaññā ca cittek'aggatā ca||<br />
					phasso vedanā saññā cetanā cittaɱ chando adhimokkho viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p13">13</a>][<a href="../../../dhamma-vinaya/pts/mn/mn.111.horn.pts.htm#p13">pts</a>][<a href="../../../dhamma-vinaya/wp/mn/mn.111.ntbb.wp.htm#p13">ntbb</a>][<a href="../../../dhamma-vinaya/ati/mn/mn.111.than.ati.htm#p13">than</a>][<a href="../../../dhamma-vinaya/bd/mn/mn.111.olds.bd.htm#p13">olds</a>]</span> Puna ca paraɱ bhikkhave, Sāriputto||<br />
					sabbaso Ākāsanañ-c'āyatanaɱ samati-k-kamma:||<br />
					'Anantaɱ viññāṇaɱ ti||<br />
					Viññāṇañ-c'āyatanaɱ upasampajja viharati.|| ||</p>

					<p class="f4"><span class="f3">[<a id="p14">14</a>][<a href="../../../dhamma-vinaya/pts/mn/mn.111.horn.pts.htm#p14">pts</a>][<a href="../../../dhamma-vinaya/wp/mn/mn.111.ntbb.wp.htm#p14">ntbb</a>][<a href="../../../dhamma-vinaya/ati/mn/mn.111.than.ati.htm#p14">than</a>][<a href="../../../dhamma-vinaya/bd/mn/mn.111.olds.bd.htm#p14">olds</a>]</span> Ye ca Viññāṇañ-c'āyatane dhammā Viññāṇañ-c'āyatanasaññā ca cittek'aggatā ca phasso vedanā saññā cetanā cittaɱ chando adhimokkho viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3"><b>[28]</b> [<a id="p15">15</a>][<a href="../../../dhamma-vinaya/pts/mn/mn.111.horn.pts.htm#p15">pts</a>][<a href="../../../dhamma-vinaya/wp/mn/mn.111.ntbb.wp.htm#p15">ntbb</a>][<a href="../../../dhamma-vinaya/ati/mn/mn.111.than.ati.htm#p15">than</a>][<a href="../../../dhamma-vinaya/bd/mn/mn.111.olds.bd.htm#p15">olds</a>]</span>  Puna ca paraɱ bhikkhave, Sāriputto sabbaso Viññāṇañ-c'āyatanaɱ samati-k-kamma:||<br />
					'Na'tthi kiñcī' ti||<br />
					Ākiñcaññ'āyatanaɱ upasampajja viharati.|| ||</p>

					<p class="f4"><span class="f3">[<a id="p16">16</a>][<a href="../../../dhamma-vinaya/pts/mn/mn.111.horn.pts.htm#p16">pts</a>][<a href="../../../dhamma-vinaya/wp/mn/mn.111.ntbb.wp.htm#p16">ntbb</a>][<a href="../../../dhamma-vinaya/ati/mn/mn.111.than.ati.htm#p16">than</a>][<a href="../../../dhamma-vinaya/bd/mn/mn.111.olds.bd.htm#p16">olds</a>]</span> Ye ca Ākiñcaññ'āyatane dhammā Ākiñcaññ'āyatanasaññā ca cittek'aggatā ca phasso vedanā saññā cetanā cittaɱ chando adhimokkhaɱ viriyaɱ sati upekkhā mana-sikāro,||<br />
					tyāssa dhammā anupadavavatthitā honti,||<br />
					tyāssa dhammā viditā uppajjanti,||<br />
					viditā upaṭṭhahanti,||<br />
					viditā abbhatthaɱ gacchanti.|| ||</p>

					<p class="f4">So evaɱ pajānāti:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito apaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p17">17</a>][<a href="../../../dhamma-vinaya/pts/mn/mn.111.horn.pts.htm#p17">pts</a>][<a href="../../../dhamma-vinaya/wp/mn/mn.111.ntbb.wp.htm#p17">ntbb</a>][<a href="../../../dhamma-vinaya/ati/mn/mn.111.than.ati.htm#p17">than</a>][<a href="../../../dhamma-vinaya/bd/mn/mn.111.olds.bd.htm#p17">olds</a>]</span> Puna ca paraɱ bhikkhave, Sāriputto sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharati.|| ||</p>

					<p class="f4"><span class="f3">[<a id="p18">18</a>][<a href="../../../dhamma-vinaya/pts/mn/mn.111.horn.pts.htm#p18">pts</a>][<a href="../../../dhamma-vinaya/wp/mn/mn.111.ntbb.wp.htm#p18">ntbb</a>][<a href="../../../dhamma-vinaya/ati/mn/mn.111.than.ati.htm#p18">than</a>][<a href="../../../dhamma-vinaya/bd/mn/mn.111.olds.bd.htm#p18">olds</a>]</span> So tāya samāpattiyā sato vuṭṭhahati.|| ||</p>

					<p class="f4">So tāya samāpattiyā sato vuṭṭha-hitvā||<br />
					ye dhammā atītā niruddhā vipariṇatā||<br />
					te dhamme samanupassati:||<br />
					'Evaɱ kira me dhammā ahutvā sambhonti,||<br />
					Hutvā pativedentī ti.|| ||</p>

					<p class="f4">So tesu dhammesu anupayo anapāyo anissito appaṭibaddho vippamutto visaŋyutto vimariyādī-katena cetasā viharati.|| ||</p>

					<p class="f4">So atthi uttariɱ nissaraṇan ti pajānāti.|| ||<br />
					Tabbahulī-kārā atthi t'ev'assa hoti.|| ||</p>

					<p class="f4"><span class="f3">[<a id="p19">19</a>][<a href="../../../dhamma-vinaya/pts/mn/mn.111.horn.pts.htm#p19">pts</a>][<a href="../../../dhamma-vinaya/wp/mn/mn.111.ntbb.wp.htm#p19">ntbb</a>][<a href="../../../dhamma-vinaya/ati/mn/mn.111.than.ati.htm#p19">than</a>][<a href="../../../dhamma-vinaya/bd/mn/mn.111.olds.bd.htm#p19">olds</a>]</span> Puna ca paraɱ bhikkhave,||<br />
					Sāriputto sabbaso N'eva-saññā-nā-saññ'āyatanaɱ samati-k-kamma saññā-vedayita-nirodhaɱ upasampajja viharati.|| ||</p>

					<p class="f4"><span class="f3">[<a id="p20">20</a>][<a href="../../../dhamma-vinaya/pts/mn/mn.111.horn.pts.htm#p20">pts</a>][<a href="../../../dhamma-vinaya/wp/mn/mn.111.ntbb.wp.htm#p20">ntbb</a>][<a href="../../../dhamma-vinaya/ati/mn/mn.111.than.ati.htm#p20">than</a>][<a href="../../../dhamma-vinaya/bd/mn/mn.111.olds.bd.htm#p20">olds</a>]</span> Paññāya c'assa disvā āsavā parikkhīṇā honti.|| ||</p>

					<p class="f4">So tāya samāpattiyā sato vuṭṭha-hitvā ye te dhammā atītā niruddhā vipariṇatā,||<br />
					te dhamme samanupassati:||<br />
					'Evaɱ kira me dhammā ahutvā sambhonti,||<br />
					hutvā pativedentī ti.|| ||</p>

					<p class="f4">So tesu dhammesu anupayo anapāyo anissito appaṭibaddho vippamutto visaŋyutto vimariyādī-katena cetasā viharati so n'atthi uttariɱ nissaraṇanti pajānāti.|| ||</p>

					<p class="f4">Tabbahulī-kārā n'atthitvev'assa hoti.|| ||</p>

					<p class="f4"><span class="f3">[<a id="p21">21</a>][<a href="../../../dhamma-vinaya/pts/mn/mn.111.horn.pts.htm#p21">pts</a>][<a href="../../../dhamma-vinaya/wp/mn/mn.111.ntbb.wp.htm#p21">ntbb</a>][<a href="../../../dhamma-vinaya/ati/mn/mn.111.than.ati.htm#p21">than</a>][<a href="../../../dhamma-vinaya/bd/mn/mn.111.olds.bd.htm#p21">olds</a>]</span> Yaɱ kho taɱ bhikkhave, sammā vadamāno vadeyya:||<br />
					Vasippatto pāramippatto ariyasmiɱ sīlasmiɱ,||<br />
					vasi-p-patto <span class="f3 g"><i>[29]</i></span> pāramippatto ariyasmiɱ samādhismiɱ,||<br />
					vasi-p-patto pāramippatto ariyāya paññāya,||<br />
					vasi-p-patto pāramippatto ariyāya vimuttiyā ti.||<br />
					Sāriputtam eva taɱ sammā vadamāno vadeyya:||<br />
					Vasippatto pāramippatto ariyasmiɱ sīlasmiɱ,||<br />
					vasi-p-patto <span class="f3 g"><i>[29]</i></span> pāramippatto ariyasmiɱ samādhismiɱ,||<br />
					vasi-p-patto pāramippatto ariyāya paññāya,||<br />
					vasi-p-patto pāramippatto ariyāya vimuttiyā ti.|| ||</p>

					<p class="f4"><span class="f3">[<a id="p22">22</a>][<a href="../../../dhamma-vinaya/pts/mn/mn.111.horn.pts.htm#p22">pts</a>][<a href="../../../dhamma-vinaya/wp/mn/mn.111.ntbb.wp.htm#p22">ntbb</a>][<a href="../../../dhamma-vinaya/ati/mn/mn.111.than.ati.htm#p22">than</a>][<a href="../../../dhamma-vinaya/bd/mn/mn.111.olds.bd.htm#p22">olds</a>]</span> Yaɱ kho taɱ bhikkhave, sammā vadamāno vadeyya:||<br />
					'Bhagavato putto oraso mukhato jāto dhammajo ||<br />dhammanimmito dhamma-dāyādo no āmisa-dāyādo' ti||<br /> Sāriputtam eva taɱ sammā vadamāno vadeyya:||<br />
					'Bhagavato putto oraso mukhato jāto dhammajo||<br /> dhammanimmito dhamma-dāyādo no āmisa-dāyādo' ti|| ||</p>

					<p class="f4"><span class="f3">[<a id="p23">23</a>][<a href="../../../dhamma-vinaya/pts/mn/mn.111.horn.pts.htm#p23">pts</a>][<a href="../../../dhamma-vinaya/wp/mn/mn.111.ntbb.wp.htm#p23">ntbb</a>][<a href="../../../dhamma-vinaya/ati/mn/mn.111.than.ati.htm#p23">than</a>][<a href="../../../dhamma-vinaya/bd/mn/mn.111.olds.bd.htm#p23">olds</a>]</span> Sāriputto bhikkhave, Tathāgatena anuttaraɱ Dhamma-cakkaɱ pavattikaɱ samma-d-eva anuppavattetīti|| ||</p>

					<p class="f4">Idam avoca Bhagavā,||<br />
					attamanā te bhikkhū Bhagavato bhāsitaɱ abhinandunti.|| ||</p>

					<p class="f4">Anupada suttaɱ paṭhamaɱ.</p>

					<p>&nbsp;</p>

					<hr class="demi" />

					<p class="lgqt"><sup>[<a id="n1" href="#fn1">1</a>]</sup> This reading from PTS edition. See Bhk. Thanissaro's notes at <a href="../../../dhamma-vinaya/ati/mn/mn.111.than.ati.htm#n3">mn.111 n3</a></p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>