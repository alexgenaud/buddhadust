<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 94. The Brahman Ghotamukha is converted by the bhikkhu Udena with a discourse on the four types of persons found in the world." />
<title>MN 94: Ghotamukha Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					5. Brāhmaṇa Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p94">Sutta 94</a></h4>

					<h1>Ghoṭamukha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.094.chlm.sbb.htm#p1">chlm</a>][<a href="../../../dhamma-vinaya/pts/mn/mn.094.horn.pts.htm#p1">pts</a>][<a href="../../../dhamma-vinaya/mnl/mn/mn.094.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā udeno Bārāṇasiyaɱ viharati khemiyAmbavane.|| ||</p>

					<p class="f4">Tena kho pana samayena ghoṭamukho brāhmaṇo bārāṇasiɱ anuppatto hoti kenacid-eva karaṇīyena.|| ||</p>

					<p class="f4">Atha kho ghoṭamukho brāhmaṇo <a id="pg158"><span class="f2 g"><b>[158]</b></span></a> chaŋghāvihāraɱ anucaŋkama-māno anuvicara-māno yena khemiyambavanaɱ ten'upasankami.|| ||</p>

					<p class="f4">Tena kho pana samayen'āyasmā udeno abbhokāse caŋkamati.|| ||</p>

					<p class="f4">Atha kho so ghoṭamukho brāhmaṇo yen'āyasmā udeno ten'upasankami,||<br />
					upasankamitvā āyasmatā udenena saddhiɱ sammodi,||<br />
					sammodanīyaɱ kathaɱ sārāṇīyaɱ vīti-sāretvā āyasmantaɱ udenaɱ caŋkamantaɱ anucaŋkama-māno evam āha: ambho samaṇa,||<br />
					n'atthi dhammiko paribbājo,||<br />
					evaɱ me ettha hoti,||<br />
					tañ ca kho bhavantarūpānaɱ vā adassanā,||<br />
					yo vā pan'ettha dhammo' ti.|| ||</p>

					<p class="f4">Evaɱ vutte āyasmā udeno caŋkamā orohitvā vihāraɱ pavisitvā paññatte āsane nisīdi.|| ||</p>

					<p class="f4">Ghoṭamukhopi kho brāhmaṇo caŋkamā orohitvā vihāraɱ pavisitvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhitaɱ kho ghoṭamukhaɱ brāhmaṇaɱ āyasmā udeno etad avoca: saŋvijjante kho brāhmaṇa,||<br />
					āsanāni sace ākaŋkhasi nisidā' ti.</p>
					<p class="f4">Etad eva ca kho pana mayaɱ bhoto udenassa āgamayamānā na nisīdāma.|| ||</p>

					<p class="f4">Kathaɱ hi nāma mādiso pubbe animantito āsane nisiditabbaɱ maññeyyā' ti.|| ||</p>

					<p class="f4">Atha kho ghoṭamukho brāhmaṇo aññataraɱ nīcaɱ āsanaɱ gahetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho ghoṭamukho brāhmaṇo āyasmantaɱ udenaɱ etad avoca: ambho samaṇa,||<br />
					n'atthi dhammiko paribbājo,||<br />
					evaɱ me ettha hoti,||<br />
					tañ ca kho bhavantarūpānaɱ vā adassanā,||<br />
					yo vā pan'ettha dhammo' ti.|| ||</p>

					<p class="f4">Sace kho pana me tvaɱ brāhmaṇa,||<br />
					anuññeyyaɱ anujāneyyāsi,||<br />
					paṭikkositabbañ ca paṭikkoseyyāsi,||<br />
					yassa ca pana me bhāsitassa attha na jāneyyāsi,||<br />
					mamaɱ yeva tattha uttariɱ paṭipuccheyyāsi: idaɱ bho udena kathaɱ,||<br />
					imassa kvatthoti? Evaɱ katvā sayā no ettha kathā-sallāpoti.|| ||</p>

					<p class="f4">Anuññeyyaɱ khvāhaɱ bhoto udenassa anujānissāmi,||<br />
					paṭikkositabbañca paṭikkosissāmi.|| ||</p>

					<p class="f4">Yassa ca pan'āhaɱ <a id="pg159"><span class="f2 g"><b>[159]</b></span></a> bhoto udenassa bhāsitassa atthaɱ na jānissāmi,||<br />
					bhavantaɱ yeva tattha udenaɱ uttariɱ paṭipucchissāmi: idaɱ bho udena kathaɱ,||<br />
					imassa kvattho' ti?|| ||</p>

					<p class="f4">Evaɱ katvā hotu no ettha kathā-sallāpoti.|| ||</p>

					<p class="f4">Cattāro'me brāhmaṇa,||<br />
					puggalā santo saŋvijj'amānā lokasmiɱ,||<br />
					katame cattāro: idha brāhmaṇa,||<br />
					ekacco puggalo attantapo hoti atta-paritāpanānuyogamanuyutto.|| ||</p>

					<p class="f4">Idha pana brāhmaṇa,||<br />
					ekacco puggalo parantapo hoti para-paritāpanānuyogamanuyutto.|| ||</p>

					<p class="f4">Idha brāmhaṇa,||<br />
					ekacco puggalo attantapo ca hoti atta-paritāpanānuyogamanuyutto,||<br />
					parantapo ca para-paritāpanānuyogamanuyutto.|| ||</p>

					<p class="f4">Idha pana brāhmaṇa,||<br />
					ekacco puggalo n'evattantapo hoti nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītibhūto sukha-paṭisaŋvedi brahma-bhūtena attanā viharati.|| ||</p>

					<p class="f4">Imesaɱ brāhmaṇa,||<br />
					catunnaɱ puggalānaɱ katamo te puggalo cittaɱ ārādhetī' ti?|| ||</p>

					<p class="f4">Yvāyaɱ bho udena,||<br />
					puggalo attantapo atta-paritāpanānuyogamanuyutto,||<br />
					ayaɱ me puggalo cittaɱ nārādheti.|| ||</p>

					<p class="f4">Yopāyaɱ bho udena,||<br />
					puggalo parantapo para-paritāpanānuyogamanuyutto,||<br />
					ayam pi me puggalo cittaɱ nārādheti.|| ||</p>

					<p class="f4">Yopāyaɱ bho udena,puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto,||<br />
					ayam pi me puggalo cittaɱ nārādheti.|| ||</p>

					<p class="f4">Yo ca kho ayaɱ bho udena,||<br />
					puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaŋvedi brahma-bhūtena attanā viharati.|| ||</p>

					<p class="f4">Ayaɱ me puggalo cittaɱ ārādhetī' ti.|| ||</p>

					<p class="f4">Kasmā pana te brāhmaṇa,||<br />
					ime tayo puggalā cittaɱ nārādhen' ti?|| ||</p>

					<p class="f4">Yvāyaɱ bho udena,||<br />
					puggalo attantapo atta-paritāpanānuyogamanuyutto,||<br />
					so attānaɱ sukha-kāmaɱ dukkha-paṭikkūlaɱ ātāpeti paritāpeti,iminā me ayaɱ puggalo cittaɱ nārādheti.|| ||</p>

					<p class="f4"><a id="pg160"><span class="f2 g"><b>[160]</b></span></a> Yopāyaɱ bho udena,||<br />
					puggalo parantapo para-paritāpanānuyogamanuyutto,||<br />
					so paraɱ sukha-kāmaɱ dukkha-paṭikkūlaɱ ātāpeti paritāpeti,||<br />
					iminā me ayaɱ puggalo cittaɱ nārādheti.|| ||</p>

					<p class="f4">Yopāyaɱ bho udena,||<br />
					puggalo attantapo ca atta-paritāpanānuyogamanuyutto,||<br />
					parantapo ca para-paritāpanānuyogamanuyutto,||<br />
					so attānañ ca parañca sukha-kāmaɱ dukkha-paṭikkūlaɱ ātāpeti paritāpeti,||<br />
					iminā me ayaɱ puggalo cittaɱ nārādheti.|| ||</p>

					<p class="f4">Yo ca kho ayaɱ bho udena,||<br />
					puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaŋvedi brahma-bhūtena attanā viharati.|| ||</p>

					<p class="f4">So attānañ ca parañca sukha-kāme dukkha-paṭikkūle n'eva ātāpeti,||<br />
					na paritāpeti,||<br />
					iminā me ayaɱ puggalo cittaɱ ārādhe' ti.|| ||</p>

					<p class="f4">Dvemā brāhmaṇa parisā,||<br />
					katamā dve: idha brāhmaṇa,||<br />
					ekaccā parisā sārattarattā maṇikuṇḍalesu puttabhariyaɱ pariyesati,||<br />
					dāsidāsaɱ pariyesati,||<br />
					khetta-vatthuɱ pariyesati,||<br />
					jāta-rūpa-rajataɱ pariyesati.|| ||</p>

					<p class="f4">Idha pana brāhmaṇa,||<br />
					ekaccā parisā asārattarattā maṇikuṇḍalesu puttabhariyaɱ pahāya dāsidāsaɱ pahāya khetta-vatthuɱ pahāya jāta-rūpa-rajataɱ pahāya agārasmā anagāriyaɱ pabba-jitā.|| ||</p>

					<p class="f4">Yvāyaɱ brāhmaṇa,puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaŋvedi brahma-bhūtena attanā viharati.|| ||</p>

					<p class="f4">Imaɱ tvaɱ brāhmaṇā,puggalaɱ katamassa parisāyaɱ bahulaɱ samanupassasi: yā cāyaɱ parisā sārattarattā maṇikuṇḍalesu puttabhariyaɱ pariyesati,||<br />
					dāsidāsaɱ pariyesati,||<br />
					khetta-vatthuɱ pariyesati,||<br />
					jāta-rūpa-rajataɱ pariyesati.|| ||</p>

					<p class="f4">Yā cāyaɱ parisā asārattarattā maṇikuṇḍalesu puttabhariyaɱ pahāya dāsidāsaɱ pahāya khetta-vatthuɱ pahāya jāta-rūpa-rajataɱ pahāya agārasmā anagāriyaɱ pabba-jitā' ti.|| ||</p>

					<p class="f4"><a id="pg161"><span class="f2 g"><b>[161]</b></span></a>Yvāyaɱ bho udena,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sitībhūto sukha-paṭisaŋvedi brahma-bhūtena attanā viharati.|| ||</p>

					<p class="f4">Imāhaɱ puggalaɱ yā'yaɱ parisā asārattarattā maṇikuṇḍalesu puttabhariyaɱ pahāya dāsidāsaɱ pahāya khetta-vatthuɱ pahāya jāta-rūpa-rajataɱ pahāya agārasmā anagāriyaɱ pabbājitā,||<br />
					imissaɱ parisāyaɱ bahulaɱ samanupassāmi' ti.|| ||</p>

					<p class="f4">Idān'eva kho pana te brāhmaṇa,||<br />
					bhāsitaɱ: mayaɱ evaɱ ājānāma,||<br />
					ambho samaṇa,||<br />
					n'atthi dhammiko paribbājo,||<br />
					evaɱ me ettha hoti,||<br />
					tañ ca kho bhavantarūpānaɱ vā adassanā,||<br />
					yo vā pan'ettha dhammo' ti.|| ||</p>

					<p class="f4">Addhāmesā bho udena,||<br />
					sānuggahā vācā bhāsitā atthi dhammiko paribbājo,||<br />
					evaɱ me ettha hoti,||<br />
					evañca pana maɱ bhavaɱ udeno dhāretu.|| ||</p>

					<p class="f4">Yecime bhotā udenena cattāro puggalo saŋkhittena vuttā vitthārena avibhattā,||<br />
					sādhu me bhavaɱ udeno ime cattāro puggale vitthārena vibhajatu anukampaɱ upādāyāti.|| ||</p>

					<p class="f4">Tena hi brāhmaṇa,||<br />
					suṇāhi,sādhukaɱ manasi karohi,||<br />
					bhāsissāmiti.|| ||</p>

					<p class="f4">Evaɱ bhoti kho ghoṭamukho brāhmaṇo āyasmato udenassa paccassosi.|| ||</p>

					<p class="f4">Āyasmā udeno etad avoca:|| ||</p>

					<p class="f4">Katamo ca brāhmaṇa,||<br />
					puggalo attantapo atta-paritāpanānuyogamanuyutto: idha brāhmaṇa,||<br />
					ekacco puggalo acelako hoti muttācāro,||<br />
					hatthāvalekhano na ehibhadantiko na tiṭṭhabhadantiko nābhihaṭaɱ na uddissa kaṭaɱ na nimantanaɱ sādiyati,||<br />
					so na kumhimukhā patigaṇhāti,||<br />
					na khalopimukhā patigaṇhāti,||<br />
					na eḷaka-mantaraɱ na daṇḍa-mantaraɱ na musalamantaraɱ na dvinnaɱ bhuñjamānānaɱ na gabbhiniyā na pāyamānāya <a id="pg162"><span class="f2 g"><b>[162]</b></span></a> na purisantaragatāya na saŋkittīsu na yattha sā upaṭṭhito hoti,||<br />
					na yattha makkhikā saṇḍasaṇḍacārinī,||<br />
					na macchaɱ na maɱsaɱ na suraɱ na merayaɱ na thusodakaɱ pivati,||<br />
					so ekāgāriko vā hoti ekālopiko vā,||<br />
					dvāgāriko vā hoti dvālopiko vā sattāgāriko vā hoti sattālopiko vā,ekissāpi dattiyā yāpeti,||<br />
					dvīhipi dattīhi yāpeta sattahipi dattehi yāpeti.|| ||</p>

					<p class="f4">Ekāhikam pi āhāraɱ āhāreti,||<br />
					dvīhikampi āhāraɱ āhāreti,||<br />
					sattāhikampi āhāraɱ āhāreti iti eva-rūpaɱ addhamāsikampi pariyāyabhattabhojanānuyogamanuyutto viharati.|| ||</p>

					<p class="f4">So sākabhakkho vā heti,||<br />
					sāmākabhakkho vā hoti,||<br />
					nīvārabhakkho vā hoti daddulabhakkho vā hoti,||<br />
					haṭabhakkho vā hoti,||<br />
					kaṇabhakkho vā hoti,||<br />
					ācāmabhakkho vā hoti,||<br />
					piññākabhakkho vā hoti.|| ||</p>

					<p class="f4">Tiṇabhakkho vā hoti,||<br />
					gomayabhakkho vā hoti,||<br />
					vanamūlaphalāhāro yāpeti pavatta-phalabhoji.|| ||</p>

					<p class="f4">Se sāṇāni pi dhāreti,||<br />
					masāṇāni pi dhāreti,||<br />
					cavadussāni pi dhāreti,||<br />
					paɱsukulāni pi dhāreti,||<br />
					tirīṭāni pi dhāreti,||<br />
					ajināni pi dhāreti,||<br />
					ajinakkhipam pi dhāreti,||<br />
					kusa-cīram pi dhāreti,||<br />
					vākacīram pi dhāreti,||<br />
					phalakacīram pi dhāreti.|| ||</p>

					<p class="f4">Kesakambalam pi dhāreti,||<br />
					vā'akambalam pi dhāreti,||<br />
					ulūkapakkham pi dhāreti.|| ||</p>

					<p class="f4">Kesamassulocako pi hoti kesa-massulocanānuyogamanuyutto,||<br />
					ubbaṭṭako pi hoti āsanapaṭikkhitto,||<br />
					ukkuṭiko pi hoti ukkuṭikappadhānamanuyutto,||<br />
					kaṇṭakāpassayiko pi hoti kaṇṭakāpassaye seyyaɱ kappeti,||<br />
					sāyatatiyakam pi udakorohaṇānuyogamanuyutto viharati.|| ||</p>

					<p class="f4">Iti eva-rūpaɱ aneka-vihitaɱ kāyassa ātāpana-paritāpanānuyogamanuyutto viharati.|| ||</p>

					<p class="f4">Ayaɱ vuccati brāhmaṇa,puggalo attantapo atta-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo parantapo para-paritāpanānuyogamanuyutto: idha brāhmaṇa,||<br />
					ekacco puggalo orabhiko hoti,||<br />
					sūkariko sākuntiko māgaviko eddo macchaghātako coro coraghātako bandhanāgāriko,||<br />
					ye vā pan'aññe pi keci Kurūrakammantā,ayaɱ vuccati brāhmaṇa,||<br />
					puggalo parantapo para-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto: idha brāhmaṇa,||<br />
					ekacco puggalo rājā vā hoti khattiyo muddhābhisitto,||<br />
					brāhmaṇā vā mahāsāḷo,||<br />
					so puratthimena nagarassa navaɱ santhāgāraɱ kārāpetvā kesa-massuɱ ohāretvā kharājinaɱ nivāsetvā sappitelena kāyaɱ abbhañjitvā migavisāṇena piṭṭhiɱ kaṇaḍūvamāno santhāgāraɱ pavisati saddhiɱ mahesiyā brāhmaṇena ca purohitena.|| ||</p>

					<p class="f4">So tattha anantara-hitāya bhūmiyā haritupattāya seyyaɱ kappeti,||<br />
					ekissā gāviyā sarūpavacchāya yaɱ ekasmiɱ thane khiraɱ hoti,||<br />
					tena rājā yāpeti.|| ||</p>

					<p class="f4">Yaɱ dutiyasmiɱ thane khīraɱ hoti,||<br />
					tena mahesi yāpeti.|| ||</p>

					<p class="f4">Yaɱ tatiyasmiɱ thane khiraɱ hoti,||<br />
					tena brāhmaṇo purohito yāpeti.|| ||</p>

					<p class="f4">Yaɱ catutthasmiɱ thane khīraɱ hoti,||<br />
					tena aggiɱ juhanti.|| ||</p>

					<p class="f4">Avasesena vacchako yāpeti.|| ||</p>

					<p class="f4">So evam āha: 'ettakā usabhā haññantu yaññ'atthāya,||<br />
					ettakā vacchatarā haññantu yaññ'atthāya,||<br />
					ettikā vacchatariyo haññantu yaññ'atthāya,||<br />
					ettakā ajā haññantu yaññ'atthāya,||<br />
					ettakā urabbhā haññantu yaññ'atthāya,||<br />
					ettakā rukkhā chijjantu yūpatthāya,||<br />
					ettakā dabbā lūyantu barihisatthāyā' ti.|| ||</p>

					<p class="f4">Ye pissa te honti dāsāti vā pessāti vā kamma-karāti vā,||<br />
					tepi daṇḍatajjitā bhayatajjitā assumukhā rudamānā parikammāni karonti.|| ||</p>

					<p class="f4">Ayaɱ vuccati brāhmaṇa,||<br />
					puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sitībhūto sukha-paṭisaŋvedi brahma-bhūtena attanā viharati: 'idha brāhmaṇa,||<br />
					Tathāgato loke uppajjati arahaɱ Sammā-Sam-Buddho vijjā-caraṇa-sampanno Sugato loka-vidū anuttaro purisa-damma-sārathi Satthā deva-manussānaɱ Buddho Bhagavā.|| ||</p>

					<p class="f4">So imaɱ lokaɱ sa-devakaɱ sa-Mārakaɱ sa-brahmakaɱ sa-s-samaṇa-brāhmaṇiɱ pajaɱ sa-deva-manussaɱ sayaɱ abhiññā sacchi-katvā pavedeti.|| ||</p>

					<p class="f4">So dhammaɱ deseti ādi kalyāṇaɱ majjhe kalyāṇaɱ pariyosāna-kalyāṇaɱ sātthaɱ savyañ janaɱ kevala-paripuṇṇaɱ parisuddhaɱ Brahma-cariyaɱ pakāseti.|| ||</p>

					<p class="f4">Taɱ dhammaɱ suṇāti gahapati vā gahapati-putto vā aññatarasmiɱ kule paccājāto,||<br />
					so taɱ dhammaɱ sutvā Tathāgate saddhaɱ paṭilabhati.|| ||</p>

					<p class="f4">So tena saddhā paṭilābhena samannāgato iti paṭisañcikkhati: 'sambādho gharāvāso rajo-patho,||<br />
					abbhokāso pabbajjā,||<br />
					na-y-idaɱ sukaraɱ agāraɱ ajjhāvasatā ekanta-paripuṇṇaɱ ekanta-parisuddhaɱ saŋkhalikhitaɱ Brahma-cariyaɱ carituɱ,||<br />
					yan nūnāhaɱ kesa-massuɱ ohāretvā kāsāyāni vatthāni acchādetvā agārasmā anagāriyaɱ pabbajeyyan' ti.|| ||</p>

					<p class="f4">So aparena samayena appaɱ vā bhoga-k-khandhaɱ pahāya mahantaɱ vā bhoga-k-khandhaɱ pahāya appaɱ vā ñāti parivaṭṭaɱ pahāya mahantaɱ vā ñāti-parivaṭṭaɱ pahāya kesa-massuɱ ohāretvā kāsāyāni vatthāni acchādetvā agārasmā anagāriyaɱ pabbajati.|| ||</p>

					<p class="f4">So evaɱ pabba-jito samāno bhikkhūnaɱ sikkhāsājivasamāpanno pāṇāti-pātaɱ pahāya pāṇāti-pātā paṭivirato hoti,||<br />
					nihita-daṇḍo nihita-sattho lajji dayā-panno sabba-pāṇa-bhūta-hitānukampī viharati.|| ||</p>

					<p class="f4">Adinn'ādānaɱ pahāya adinn'ādānā paṭivirato hoti,||<br />
					dinn'ādāyī dinna-pāṭikaŋkhī athenena suci-bhūtena attanā viharati.|| ||</p>

					<p class="f4">Abrahma-cariyaɱ pahāya brahma-cārī hoti,||<br />
					ārā-cārī virato methunā gāma-dhammā.|| ||</p>

					<p class="f4">Musā-vādaɱ pahāya musā-vādā paṭivirato hoti,||<br />
					sacca-vādī sacca-sandho theto paccayiko avisaŋvādako lokassa.|| ||</p>

					<p class="f4">Pisunaɱ vācaɱ pahāya pisunāya vācāya paṭivirato hoti,||<br />
					ito sutvā na amutra akkhātā imesaɱ bhedāya,amutra vā sutvā na imesaɱ akkhātā amūsaɱ bhedāya,||<br />
					iti bhinnānaɱ vā sandhātā sahitānaɱ vā anuppadātā,||<br />
					samagg'ārāmo samagga-rato samagga-nandi samagga-karaṇiɱ vācaɱ bhāsitā hoti.|| ||</p>

					<p class="f4">Pharusaɱ vācaɱ pahāya pharusāya vācāya paṭivirato hoti,||<br />
					yā sā vācā neḷā kaṇṇa-sukhā pemanīyā hadayaŋ-gamā porī bahu-jana-kantā bahu-jana-manāpā,||<br />
					tathā-rūpaɱ vācaɱ bhāsitā hoti.|| ||</p>

					<p class="f4">Sampha-p-palāpaɱ pahāya samphappalāpā paṭivirato hoti,||<br />
					kāla-vādī bhūta-vādī attha-vādī dhamma-vādī vinaya-vādī nidhāna-vatiɱ vācaɱ bhāsitā kālena sāpadesaɱ pariyanta-vatiɱ attha-saɱhitaɱ.|| ||</p>

					<p class="f4">So bījagāma-bhūta-gāma-samārambhā paṭivirato hoti.|| ||</p>

					<p class="f4">Eka-bhattiko hoti ratt'ūparato virato vikāla-bhojanā.|| ||</p>

					<p class="f4">Nacca-gīta-vādita-visūka-dassanā paṭivirato hoti.|| ||</p>

					<p class="f4">Mālā-gandha-vilepana-dhāraṇa-maṇḍana-vibhūsana-ṭṭhānā paṭivirato hoti.|| ||</p>

					<p class="f4">Uccā-sayana-mahā-sayanā paṭivirato hoti.|| ||</p>

					<p class="f4">Jātarūpa-rajatapaṭiggahanā paṭivirato hoti āmakadhañña-paṭiggahanā paṭivirato hoti.|| ||</p>

					<p class="f4">Āmakamaɱsapaṭiggahanā paṭivirato hoti.|| ||</p>

					<p class="f4">Itthikumārikapaṭiggahanā paṭivirato hoti.|| ||</p>

					<p class="f4">Dāsidāsapaṭiggahanā paṭivirato hoti.|| ||</p>

					<p class="f4">Ajeḷakapaṭiggahanā paṭivirato hoti.|| ||</p>

					<p class="f4">Kukkuṭasūkarapaṭiggahanā paṭivirato hoti.|| ||</p>

					<p class="f4">Hatthigavāssava'avāpaṭiggahanā paṭivirato hoti.|| ||</p>

					<p class="f4">Khetta-vatthupaṭiggahanā paṭivirato hoti.|| ||</p>

					<p class="f4">Dūteyyapahīnagaman-ā-nuyogā paṭivirato hoti.|| ||</p>

					<p class="f4">Kaya-vikkayā paṭivirato hoti.|| ||</p>

					<p class="f4">Tulā-kūṭakaɱsakuṭamānakūṭā paṭivirato hoti.|| ||</p>

					<p class="f4">Ukkoṭana-vañcana-nikati-sāci-yogā paṭivirato hoti.|| ||</p>

					<p class="f4">Chedana-vadha-bandhana-viparāmosa-ālopa-sahasākārā paṭivirato hoti.|| ||</p>

					<p class="f4">So santuṭṭho hoti kāya-parihārikena cīvarena,||<br />
					kucchi-parihārikena piṇḍa-pātena,||<br />
					so yena yen'eva pakkamati,||<br />
					samādāyeva pakkamati.|| ||</p>

					<p class="f4">Seyyathā pi nāma pakkhī sakuṇo yena yen'eva ḍeti,||<br />
					sapattabhārova ḍeti.|| ||</p>

					<p class="f4">Evam evaɱ bhikkhu santuṭṭho hoti kāya-parihāri kena cīvarena,||<br />
					kucchi-parihārikena piṇḍa-pātena.|| ||</p>

					<p class="f4">Yena yen'eva pakkamati samādāyeva pakkamati.|| ||</p>

					<p class="f4">So iminā ariyena sīla-k-khandhena samannāgato ajjhattaɱ anavajja-sukhaɱ paṭisaŋvedeti.|| ||</p>

					<p class="f4">So cakkhunā rūpaɱ disvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ cakkhu'ndriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saɱvarāya paṭipajjati,rakkhati cakkhu'ndriyaɱ,cakkhu'ndriyesaŋvaraɱ āpajjati.|| ||</p>

					<p class="f4">So sotena saddaɱ sutvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ sot'indriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saɱvarāya paṭipajjati,rakkhati sot'indriyaɱ,||<br />
					sotendriyesaŋvaraɱ āpajjati.|| ||</p>

					<p class="f4">So ghānena gandhaɱ ghāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ ghānendriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saɱvarāya paṭipajjati,rakkhati ghānendriyaɱ,ghān'endriye saŋvaraɱ āpajjati.|| ||</p>

					<p class="f4">So jivhāya rasaɱ sāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ jivhendriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saɱvarāya paṭipajjati,rakkhati jivhendriyaɱ,jivhendriye saŋvaraɱ āpajjati.|| ||</p>

					<p class="f4">So kāyena phoṭṭhabbaɱ phūsitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ kāyendriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saɱvarāya paṭipajjati,rakkhati kāyendriyaɱ,kāyendriye saŋvaraɱ āpajjati.|| ||</p>

					<p class="f4">So manasā dhammaɱ viññāya na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaɱ manendriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,tassa saŋvaraɱ paṭipajjati,rakkhati manendriyaɱ,manendriye saŋvaraɱ āpajjati.|| ||</p>

					<p class="f4">So iminā ariyena indriya-saɱvarena samannāgato ajjhattaɱ abyāsekasukhaɱ paṭisaŋvedeti|| ||</p>

					<p class="f4">So abhikkante paṭikkante sampajāna-kārī hoti,||<br />
					ālokite vilokite sampajāna-kārī hoti,||<br />
					sammiñjite pasārite sampajāna-kārī hoti,||<br />
					sanghāṭipatta-cīvaradhāraṇe sampajāna-kārī hoti,||<br />
					asite pīte khāyite sāyite sampajāna-kārī hoti,||<br />
					uccāra-passāvakamme sampajāna-kārī hoti,||<br />
					gate ṭhite nisinne sutte jāgarite bhāsite tuṇhī-bhāve sampajāna-kārī hoti.|| ||</p>

					<p class="f4">So iminā ca ariyena sīla-k-khandhena samannāgato iminā ca ariyena indriya-saɱvarena samannāgato iminā ca ariyena sati-sampajaññena samannāgato vivittaɱ sen'āsanaɱ bhajati.|| ||</p>

					<p class="f4">Araññaɱ rukkha-mūlaɱ pabbataɱ kandaraɱ giri-guhaɱ susānaɱ vana-pattaɱ abbhokāsaɱ palālapuñjaɱ.|| ||</p>

					<p class="f4">So pacchā-bhattaɱ piṇḍa-pāta-paṭikkanto nisīdati pallaŋkaɱ ābhujitvā ujuɱ kāyaɱ panidhāya,||<br />
					parimukhaɱ satiɱ upaṭṭha-petvā.|| ||</p>

					<p class="f4">So abhijjhaɱ loke pahāya vigat-ā-bhijjhena cetasā viharati,||<br />
					abhijjhāya cittaɱ parisodheti.|| ||</p>

					<p class="f4">Vyāpāda-padosaɱ pahāya avyāpanna-citto viharati sabba-pāṇa-bhūta-hitānukampī.|| ||</p>

					<p class="f4">Vyāpāda-padosā cittaɱ parisodheti,||<br />
					thīna-middhaɱ pahāya vigatatīnamiddho viharati āloka-saññi sato sampajāno.|| ||</p>

					<p class="f4">Thīna-middhā cittaɱ parisodheti,||<br />
					uddaccakukkuccaɱ pahāya anuddhato viharati ajjhattaɱ vūpasanta-citto.|| ||</p>

					<p class="f4">Uddhacca-kukkuccā cittaɱ parisodheti.|| ||</p>

					<p class="f4">Vici-kicchaɱ pahāya tiṇṇa-vici-kiccho viharati akathaŋkathī kusalesu dhammesu.|| ||</p>

					<p class="f4">Vicikicchāya cittaɱ parisodheti.|| ||</p>

					<p class="f4">So ime pañca-nīvaraṇe pahāya cetaso upakkilese paññāya dubbalī-karaṇe,||<br />
					vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ upasampajja viharati.|| ||</p>

					<p class="f4">Pītiyā ca virāgā upekkhako ca viharati.|| ||</p>

					<p class="f4">Sato ca sampajāno sukhañca kāyena paṭisaŋvedeti. Yantaɱ ariyā ācikkhanti:|| ||</p>

					<p class="f4">'Upekkhako satimā sukha-vihārī' ti taɱ tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā dukkhassa ca pahānā,||<br />
					pubbe va somanassa-domanassānaɱ atthaŋ-gamā adukkha-ɱ-asukhaɱ upekkhā-sati-pārisuddhiɱ catutthaɱ-jhānaɱ upasampajja viharati.|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigatupakkilese mudubhūte kammaniye ṭhite ānejjappatte pubbe nivāsānussatiñāṇāya cittaɱ abhininnāmeti.|| ||</p>

					<p class="f4">So aneka-vihitaɱ pubbe-nivāsaɱ anussarati,||<br />
					seyyath'īdaɱ: ekam pi jātiɱ dve pi jātiyo,||<br />
					Tisso pi jātiyo catasso pi jātiyo pañca pi jātiyo dasa pi jātiyo vīsatim pi jātiyo tiɱsam pi jātiyo cattārīsamipi jātiyo paññāsam pi jātiyo jāti-satam pi jāti-sahassam pi jāti-sata-sahassam pi anekepi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe amutrāsiɱ evaɱ-nāmo evŋgotto evaɱ-vaṇṇo evam-āhāro evaɱ-sukha-dukkha-paṭisaŋvedi evam-āyu-pariyanto.|| ||</p>

					<p class="f4">So tato cuto amutra udapādiɱ5 tatrāpāsiɱ evaɱ-nāmo evŋgotto evaɱ-vaṇṇo evam-āhāro evaɱ-sukha-dukkha-paṭisaŋvedi evam-āyu-pariyanto.|| ||</p>

					<p class="f4">So tato cuto idh'ūpapanno' ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigatūpakkilese mudubhūte kammaniye ṭhite ānejjappatte4 sattānaɱ cūtupapātañāṇāya cittaɱ abhininnāmeti.|| ||</p>

					<p class="f4">So dibbena cakkhunā visuddhena atikkanta-mānusa-kena satte passati cavamāne upapajjamāne,||<br />
					hine paṇīte suvaṇṇe dubbaṇṇe sugate duggate yathā-kammūpage satte pajānāti.|| ||</p>

					<p class="f4">Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā,||<br />
					te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā,||<br />
					ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiɱ saggaɱ lokaɱ upapannā' ti.|| ||</p>

					<p class="f4">Iti dibbena cakkhunā visuddhena atikkanta-mānusa-kena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathā-kammūpage satte pajānāti,|| ||</p>

					<p class="f4">So evaɱ samāhite citte parisuddhe pariyodāte anaŋgaṇe vigatūpakkilese mudubhūte kammaniye ṭhite ānejjappatte āsavānaɱ khaya-ñāṇāya cittaɱ abhininnāmeti,||<br />
					so idaɱ dukkhan ti yathā-bhūtaɱ pajānāti,||<br />
					ayaɱ dukkha-samudayo ti yathā-bhūtaɱ pajānāti,||<br />
					ayaɱ dukkha-nirodho ti yathā-bhūtaɱ pajānāti,||<br />
					ayaɱ dukkha-nirodha-gāminī-paṭipadā ti yathā-bhūtaɱ pajānāti.|| ||</p>

					<p class="f4">Ime āsavāni yathā-bhūtaɱ pajānāti,||<br />
					ayaɱ āsava-samudayoti yathā-bhūtaɱ pajānāti,||<br />
					ayaɱ āsava-nirodhoti yathā-bhūtaɱ pajānāti,||<br />
					ayaɱ āsava-nirodha-gāminī-paṭipadā ti yathā-bhūtaɱ pajānāti.|| ||</p>

					<p class="f4">Tassa evaɱ jānato evaɱ passato kāmāsavā pi cittaɱ vimuccati,||<br />
					bhavāsavā pi cittaɱ vimuccati,||<br />
					avijjāsavā pi cittaɱ vimuccati.|| ||</p>

					<p class="f4">Vimuttasmiɱ vimuttamiti ñāṇaɱ hoti: khīṇā jāti vusitaɱ Brahma-cariyaɱ kataɱ karaṇīyaɱ nāparaɱ itthattāyā ti pajānāti.|| ||</p>

					<p class="f4">Ayaɱ vuccati brāhmaṇa,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītibhūto sukha-paṭisaŋvedi brahma-bhūtena attanā viharatī' ti.|| ||</p>

					<p class="f4">Evaɱ vutte ghoṭamukho brāhmaṇo āyasmantaɱ udenaɱ etad avoca: abhikkantaɱ bho udena,||<br />
					abhikkantaɱ bho udena,||<br />
					seyyathā pi bho udena,||<br />
					nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī'ti,||<br />
					evam evaɱ bhotā udenena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ udenaɱ saraṇaɱ gacchāmi Dhammañ ca bhikkhu-sanghañ ca.|| ||</p>

					<p class="f4">Upāsakaɱ maɱ bhavaɱ udeno dhāretu ajja-t-agge pāṇupetaɱ saraṇaɱ gatan' ti.|| ||</p>

					<p class="f4">Mā kho maɱ tvaɱ brāhmaṇa,saraṇaɱ agamāsi,||<br />
					tam eva tvaɱ Bhagavantaɱ saraṇaɱ gaccha yamahaɱ saraṇaɱ gatoti.|| ||</p>

					<p class="f4">Kahaɱ pana bho udena,||<br />
					etarahi so bhavaɱ Gotamo viharati arahaɱ Sammā-Sam-Buddhoti?</p>
					<p class="f4">Parinibbuto kho brāhmaṇa,||<br />
					etarahi so Bhagavā arahaɱ Sammā-Sam-Buddhoti.|| ||</p>

					<p class="f4">Sace hi mayaɱ bho udena,||<br />
					suṇeyyāma taɱ bhavantaɱ Gotamaɱ dassu yojanesu,||<br />
					dasa pi mayaɱ yojanāni gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Sace mayaɱ bho udena,||<br />
					suṇeyyāma taɱ bhavantaɱ Gotamaɱ vīsatiyā yojanesu,vīsatipi mayaɱ yojanāni gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Sace hi mayaɱ bho udena,||<br />
					suṇeyyāma taɱ bhavantaɱ Gotamaɱ tiɱsāya yojanesu,||<br />
					tiɱsmapi mayaɱ yojanāni gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Sace mayaɱ bho udena,||<br />
					suṇeyyāma taɱ bhavantaɱ Gotamaɱ cattārisāya yojanesu,||<br />
					cattārismapi mayaɱ yojanāni gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Sace mayaɱ bho udena,||<br />
					suṇeyyāma taɱ bhavantaɱ Gotamaɱ paññāsāya yojanesu,||<br />
					paññāsam pi mayaɱ yojanāni gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Yojanasatepi <a id="pg163"><span class="f2 g"><b>[163]</b></span></a> mayaɱ bho udena,||<br />
					suṇeyyāma taɱ bhavantaɱ Gotamaɱ,||<br />
					yojanasatam pi mayaɱ gaccheyyāma taɱ bhavantaɱ Gotamaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Yato ca kho bho udena,||<br />
					parinibbuto so bhavaɱ Gotamo,||<br />
					parinibbutampi mayaɱ taɱ bhavantaɱ Gotamaɱ saraṇaɱ gacchāma Dhammañ ca bhikkhu-sanghañ ca.|| ||</p>

					<p class="f4">Upāsakaɱ maɱ bhavaɱ udeno dhāretu ajja-t-agge pāṇupetaɱ saraṇaɱ gataɱ.|| ||</p>

					<p class="f4">Atthi ca me bho udena,||<br />
					aŋgarājā devasikaɱ niccabhikkhaɱ dadāti.|| ||</p>

					<p class="f4">Tatohaɱ bhoto udenassa ekaɱ niccabhikkhaɱ dadāmīti.|| ||</p>

					<p class="f4">Kiɱ pana te brāhmaṇa,||<br />
					aŋgarājā devasikaɱ niccabhikkhaɱ dadātīti? Pañca bho udena,||<br />
					kahāpaṇasatānīti na kho no brāhmaṇa,||<br />
					kappati jāta-rūpa-rajata paṭiggahetunti.|| ||</p>

					<p class="f4">Sace taɱ bhoto udenassa na kappati,||<br />
					vihāraɱ bhoto udenassa kārāpessāmīti.|| ||</p>

					<p class="f4">Sace kho me tvaɱ brāhmaṇa,||<br />
					vihāraɱ kārāpetukāmo,pāṭalīputte Sanghassa upaṭṭhāna-sālaɱ kārāpehīti.|| ||</p>

					<p class="f4">Imināp'ahaɱ1 bhoto udenassa bhīyosomattāya atta-mano abhiraddho,||<br />
					yaɱ maɱ bhavaɱ udeno saŋghe dāne sam-ā-dapeti.|| ||</p>

					<p class="f4">Es'āhaɱ bho udena,||<br />
					etissā ca niccabhikkhāya aparāya ca niccabhikkhāya pāṭaliputte Sanghassa upaṭṭhāna-sālaɱ kārāpessāmiti.|| ||</p>

					<p class="f4">Atha kho ghoṭamukho brāhmaṇo etissā ca niccabhikkhāya aparāya ca niccabhikkhāya pāṭaliputte Sanghassa upaṭṭhāna-sālaɱ kārāpesi.|| ||</p>

					<p class="f4">Sā etarahi ghoṭamukhiti vuccatī ti.|| ||</p>

					<p class="f4 ctr">Ghoṭamukhasuttaɱ catutthaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>