<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 94. The Brahman Ghotamukha is converted by the bhikkhu Udena with a discourse on the four types of persons found in the world." />
<title>MN 94: Ghoṭamukha Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					5. Brāhmaṇa Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p94">Sutta 94</a></h4>

					<h1>Ghoṭamukha Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg157"><span class="f2 g"><b>[157]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.094.chlm.sbb.htm#p1">chlm</a>][<a href="../../../dhamma-vinaya/pts/mn/mn.094.horn.pts.htm#p1">pts</a>][<a href="../../../dhamma-vinaya/mnl/mn/mn.094.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā udeno Bārāṇasiyaṃ viharati khemiyAmbavane.|| ||</p>

					<p class="f4">Tena kho pana samayena Ghoṭamukho brāhmaṇo bārāṇasiṃ anuppatto hoti kenacid-eva karaṇīyena.|| ||</p>

					<p class="f4">Atha kho Ghoṭamukho brāhmaṇo <a id="pg158"><span class="f2 g"><b>[158]</b></span></a> chaṇghāvihāraṃ anucaṇkamamāno anuvicaramāno yena khemiyambavanaṃ ten'upasaṇkami.|| ||</p>

					<p class="f4">Tena kho pana samayen'āyasmā udeno abbhokāse caṇkamati.|| ||</p>

					<p class="f4">Atha kho so Ghoṭamukho brāhmaṇo yen'āyasmā udeno ten'upasaṇkami,||<br />
					upasaṇkamitvā āyasmatā udenena saddhiṃ sammodi,||<br />
					sammodanīyaṃ kathaṃ sārāṇīyaṃ vīti-sāretvā āyasmantaṃ udenaṃ caṇkamantaṃ anucaṇkamamāno evam āha: ambho samaṇa,||<br />
					n'atthi dhammiko paribbājo,||<br />
					evaṃ me ettha hoti,||<br />
					tañ ca kho bhavantarūpānaṃ vā adassanā,||<br />
					yo vā pan'ettha dhammo' ti.|| ||</p>

					<p class="f4">Evaṃ vutte āyasmā udeno caṇkamā orohitvā vihāraṃ pavisitvā paññatte āsane nisīdi.|| ||</p>

					<p class="f4">Ghoṭamukhopi kho brāhmaṇo caṇkamā orohitvā vihāraṃ pavisitvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhitaṃ kho Ghoṭamukhaṃ brāhmaṇaṃ āyasmā udeno etad avoca: saṃvijjante kho brāhmaṇa,||<br />
					āsanāni sace ākaṇkhasi nisidā' ti.</p>
					<p class="f4">Etad eva ca kho pana mayaṃ bhoto udenassa āgamayamānā na nisīdāma.|| ||</p>

					<p class="f4">Kathaṃ hi nāma mādiso pubbe animantito āsane nisiditabbaṃ maññeyyā' ti.|| ||</p>

					<p class="f4">Atha kho Ghoṭamukho brāhmaṇo aññataraṃ nīcaṃ āsanaṃ gahetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Ghoṭamukho brāhmaṇo āyasmantaṃ udenaṃ etad avoca: ambho samaṇa,||<br />
					n'atthi dhammiko paribbājo,||<br />
					evaṃ me ettha hoti,||<br />
					tañ ca kho bhavantarūpānaṃ vā adassanā,||<br />
					yo vā pan'ettha dhammo' ti.|| ||</p>

					<p class="f4">Sace kho pana me tvaṃ brāhmaṇa,||<br />
					anuññeyyaṃ anujāneyyāsi,||<br />
					paṭikkositabbañ ca paṭikkoseyyāsi,||<br />
					yassa ca pana me bhāsitassa attha na jāneyyāsi,||<br />
					mamaṃ yeva tattha uttariṃ paṭipuccheyyāsi: idaṃ bho udena kathaṃ,||<br />
					imassa kvatthoti? Evaṃ katvā sayā no ettha kathā-sallāpoti.|| ||</p>

					<p class="f4">Anuññeyyaṃ khv'āhaṃ bhoto udenassa anujānissāmi,||<br />
					paṭikkositabbañca paṭikkosissāmi.|| ||</p>

					<p class="f4">Yassa ca panāhaṃ <a id="pg159"><span class="f2 g"><b>[159]</b></span></a> bhoto udenassa bhāsitassa atthaṃ na jānissāmi,||<br />
					bhavantaṃ yeva tattha udenaṃ uttariṃ paṭipucchissāmi: idaṃ bho udena kathaṃ,||<br />
					imassa kvattho' ti?|| ||</p>

					<p class="f4">Evaṃ katvā hotu no ettha kathā-sallāpoti.|| ||</p>

					<p class="f4">Cattāro'me brāhmaṇa,||<br />
					puggalā santo saṃvijj'amānā lokasmiṃ,||<br />
					katame cattāro: idha brāhmaṇa,||<br />
					ekacco puggalo attantapo hoti atta-paritāpanānuyogamanuyutto.|| ||</p>

					<p class="f4">Idha pana brāhmaṇa,||<br />
					ekacco puggalo parantapo hoti para-paritāpanānuyogamanuyutto.|| ||</p>

					<p class="f4">Idha brāmhaṇa,||<br />
					ekacco puggalo attantapo ca hoti atta-paritāpanānuyogamanuyutto,||<br />
					parantapo ca para-paritāpanānuyogamanuyutto.|| ||</p>

					<p class="f4">Idha pana brāhmaṇa,||<br />
					ekacco puggalo n'evattantapo hoti nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītibhūto sukha-paṭisaṃvedi brahma-bhūtena attanā viharati.|| ||</p>

					<p class="f4">Imesaṃ brāhmaṇa,||<br />
					catunnaṃ puggalānaṃ katamo te puggalo cittaṃ ārādhetī' ti?|| ||</p>

					<p class="f4">Yvāyaṃ bho udena,||<br />
					puggalo attantapo atta-paritāpanānuyogamanuyutto,||<br />
					ayaṃ me puggalo cittaṃ nārādheti.|| ||</p>

					<p class="f4">Yopāyaṃ bho udena,||<br />
					puggalo parantapo para-paritāpanānuyogamanuyutto,||<br />
					ayam pi me puggalo cittaṃ nārādheti.|| ||</p>

					<p class="f4">Yopāyaṃ bho udena,puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto,||<br />
					ayam pi me puggalo cittaṃ nārādheti.|| ||</p>

					<p class="f4">Yo ca kho ayaṃ bho udena,||<br />
					puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaṃvedi brahma-bhūtena attanā viharati.|| ||</p>

					<p class="f4">Ayaṃ me puggalo cittaṃ ārādhetī' ti.|| ||</p>

					<p class="f4">Kasmā pana te brāhmaṇa,||<br />
					ime tayo puggalā cittaṃ nārādhen' ti?|| ||</p>

					<p class="f4">Yvāyaṃ bho udena,||<br />
					puggalo attantapo atta-paritāpanānuyogamanuyutto,||<br />
					so attāṇaṃ sukha-kāmaṃ dukkha-paṭikkūlaṃ ātāpeti paritāpeti,iminā me ayaṃ puggalo cittaṃ nārādheti.|| ||</p>

					<p class="f4"><a id="pg160"><span class="f2 g"><b>[160]</b></span></a> Yopāyaṃ bho udena,||<br />
					puggalo parantapo para-paritāpanānuyogamanuyutto,||<br />
					so paraṃ sukha-kāmaṃ dukkha-paṭikkūlaṃ ātāpeti paritāpeti,||<br />
					iminā me ayaṃ puggalo cittaṃ nārādheti.|| ||</p>

					<p class="f4">Yopāyaṃ bho udena,||<br />
					puggalo attantapo ca atta-paritāpanānuyogamanuyutto,||<br />
					parantapo ca para-paritāpanānuyogamanuyutto,||<br />
					so attāṇañ ca parañca sukha-kāmaṃ dukkha-paṭikkūlaṃ ātāpeti paritāpeti,||<br />
					iminā me ayaṃ puggalo cittaṃ nārādheti.|| ||</p>

					<p class="f4">Yo ca kho ayaṃ bho udena,||<br />
					puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaṃvedi brahma-bhūtena attanā viharati.|| ||</p>

					<p class="f4">So attāṇañ ca parañca sukha-kāme dukkha-paṭikkūle n'eva ātāpeti,||<br />
					na paritāpeti,||<br />
					iminā me ayaṃ puggalo cittaṃ ārādhe' ti.|| ||</p>

					<p class="f4">Dvemā brāhmaṇa parisā,||<br />
					katamā dve: idha brāhmaṇa,||<br />
					ekaccā parisā sārattarattā maṇikuṇḍalesu puttabhariyaṃ pariyesati,||<br />
					dāsidāsaṃ pariyesati,||<br />
					khetta-vatthuṃ pariyesati,||<br />
					jāta-rūpa-rajataṃ pariyesati.|| ||</p>

					<p class="f4">Idha pana brāhmaṇa,||<br />
					ekaccā parisā asārattarattā maṇikuṇḍalesu puttabhariyaṃ pahāya dāsidāsaṃ pahāya khetta-vatthuṃ pahāya jāta-rūpa-rajataṃ pahāya agārasmā anagāriyaṃ pabba-jitā.|| ||</p>

					<p class="f4">Yvāyaṃ brāhmaṇa,puggalo n'evattantapo nāttaparitāpanānuyogamanuyutto na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītībhūto sukha-paṭisaṃvedi brahma-bhūtena attanā viharati.|| ||</p>

					<p class="f4">Imaṃ tvaṃ brāhmaṇā,puggalaṃ katamassa parisāyaṃ bahulaṃ samanupassasi: yā c'āyaṃ parisā sārattarattā maṇikuṇḍalesu puttabhariyaṃ pariyesati,||<br />
					dāsidāsaṃ pariyesati,||<br />
					khetta-vatthuṃ pariyesati,||<br />
					jāta-rūpa-rajataṃ pariyesati.|| ||</p>

					<p class="f4">Yā c'āyaṃ parisā asārattarattā maṇikuṇḍalesu puttabhariyaṃ pahāya dāsidāsaṃ pahāya khetta-vatthuṃ pahāya jāta-rūpa-rajataṃ pahāya agārasmā anagāriyaṃ pabba-jitā' ti.|| ||</p>

					<p class="f4"><a id="pg161"><span class="f2 g"><b>[161]</b></span></a>Yvāyaṃ bho udena,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sitībhūto sukha-paṭisaṃvedi brahma-bhūtena attanā viharati.|| ||</p>

					<p class="f4">Imāhaṃ puggalaṃ yā'yaṃ parisā asārattarattā maṇikuṇḍalesu puttabhariyaṃ pahāya dāsidāsaṃ pahāya khetta-vatthuṃ pahāya jāta-rūpa-rajataṃ pahāya agārasmā anagāriyaṃ pabbājitā,||<br />
					imissaṃ parisāyaṃ bahulaṃ samanupassāmi' ti.|| ||</p>

					<p class="f4">Idān'eva kho pana te brāhmaṇa,||<br />
					bhāsitaṃ: mayaṃ evaṃ ājānāma,||<br />
					ambho samaṇa,||<br />
					n'atthi dhammiko paribbājo,||<br />
					evaṃ me ettha hoti,||<br />
					tañ ca kho bhavantarūpānaṃ vā adassanā,||<br />
					yo vā pan'ettha dhammo' ti.|| ||</p>

					<p class="f4">Addhāmesā bho udena,||<br />
					sānuggahā vācā bhāsitā atthi dhammiko paribbājo,||<br />
					evaṃ me ettha hoti,||<br />
					evañca pana maṃ bhavaṃ udeno dhāretu.|| ||</p>

					<p class="f4">Yecime bhotā udenena cattāro puggalo saṇkhittena vuttā vitthārena avibhattā,||<br />
					sādhu me bhavaṃ udeno ime cattāro puggale vitthārena vibhajatu anukampaṃ upādāyāti.|| ||</p>

					<p class="f4">Tena hi brāhmaṇa,||<br />
					suṇāhi,sādhukaṃ manasi karohi,||<br />
					bhāsissāmiti.|| ||</p>

					<p class="f4">Evaṃ bhoti kho Ghoṭamukho brāhmaṇo āyasmato udenassa paccassosi.|| ||</p>

					<p class="f4">Āyasmā udeno etad avoca:|| ||</p>

					<p class="f4">Katamo ca brāhmaṇa,||<br />
					puggalo attantapo atta-paritāpanānuyogamanuyutto: idha brāhmaṇa,||<br />
					ekacco puggalo acelako hoti mutt'ācāro,||<br />
					hatthāvalekhano na ehi-bhadantiko na tiṭṭha-bhadantiko nābhihaṭaṃ na uddissa kaṭaṃ na nimantanaṃ sādiyati,||<br />
					so na kumhimukhā patigaṇhāti,||<br />
					na khalopimukhā patigaṇhāti,||<br />
					na eḷaka-mantaraṃ na daṇḍa-mantaraṃ na musalamantaraṃ na dvinnaṃ bhuñjamānānaṃ na gabbhiniyā na pāyamānāya <a id="pg162"><span class="f2 g"><b>[162]</b></span></a> na purisantaragatāya na saṇkittīsu na yattha sā upaṭṭhito hoti,||<br />
					na yattha makkhikā saṇḍasaṇḍacārinī,||<br />
					na macchaṃ na maṃsaṃ na suraṃ na merayaṃ na thusodakaṃ pivati,||<br />
					so ekāgāriko vā hoti ekālopiko vā,||<br />
					dvāgāriko vā hoti dvālopiko vā sattāgāriko vā hoti sattālopiko vā,ekissāpi dattiyā yāpeti,||<br />
					dvīhipi dattīhi yāpeta sattahipi dattehi yāpeti.|| ||</p>

					<p class="f4">Ekāhikam pi āhāraṃ āhāreti,||<br />
					dvīhikampi āhāraṃ āhāreti,||<br />
					sattāhikampi āhāraṃ āhāreti iti eva-rūpaṃ addhamāsikampi pariyāyabhattabhojanānuyogamanuyutto viharati.|| ||</p>

					<p class="f4">So sākabhakkho vā heti,||<br />
					sāmākabhakkho vā hoti,||<br />
					nīvārabhakkho vā hoti daddulabhakkho vā hoti,||<br />
					haṭabhakkho vā hoti,||<br />
					kaṇabhakkho vā hoti,||<br />
					ācāmabhakkho vā hoti,||<br />
					piññākabhakkho vā hoti.|| ||</p>

					<p class="f4">Tiṇabhakkho vā hoti,||<br />
					gomayabhakkho vā hoti,||<br />
					vanamūlaphalāhāro yāpeti pavatta-phalabhoji.|| ||</p>

					<p class="f4">Se sāṇāni pi dhāreti,||<br />
					masāṇāni pi dhāreti,||<br />
					cavadussāni pi dhāreti,||<br />
					paṃsukulāni pi dhāreti,||<br />
					tirīṭāni pi dhāreti,||<br />
					ajināni pi dhāreti,||<br />
					ajinakkhipam pi dhāreti,||<br />
					kusa-cīram pi dhāreti,||<br />
					vākacīram pi dhāreti,||<br />
					phalakacīram pi dhāreti.|| ||</p>

					<p class="f4">Kesakambalam pi dhāreti,||<br />
					vāḷakambalam pi dhāreti,||<br />
					ulūkapakkham pi dhāreti.|| ||</p>

					<p class="f4">Kesamassulocako pi hoti kesa-massulocanānuyogamanuyutto,||<br />
					ubbaṭṭako pi hoti āsanapaṭikkhitto,||<br />
					ukkuṭiko pi hoti ukkuṭikappadhānamanuyutto,||<br />
					kaṇṭakāpassayiko pi hoti kaṇṭakāpassaye seyyaṃ kappeti,||<br />
					sāyatatiyakam pi udakorohaṇānuyogamanuyutto viharati.|| ||</p>

					<p class="f4">Iti eva-rūpaṃ aneka-vihitaṃ kāyassa ātāpana-paritāpanānuyogamanuyutto viharati.|| ||</p>

					<p class="f4">Ayaṃ vuccati brāhmaṇa,puggalo attantapo atta-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo parantapo para-paritāpanānuyogamanuyutto: idha brāhmaṇa,||<br />
					ekacco puggalo orabhiko hoti,||<br />
					sūkariko sākuntiko māgaviko eddo macchaghātako coro coraghātako bandhanāgāriko,||<br />
					ye vā pan'aññe pi keci Kurūrakammantā,ayaṃ vuccati brāhmaṇa,||<br />
					puggalo parantapo para-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto: idha brāhmaṇa,||<br />
					ekacco puggalo rājā vā hoti khattiyo muddhābhisitto,||<br />
					brāhmaṇā vā mahāsāḷo,||<br />
					so puratthimena nagarassa navaṃ santhāgāraṃ kārāpetvā kesa-massuṃ ohāretvā kharājinaṃ nivāsetvā sappitelena kāyaṃ abbhañjitvā migavisāṇena piṭṭhiṃ kaṇaḍūvamāno santhāgāraṃ pavisati saddhiṃ mahesiyā brāhmaṇena ca purohitena.|| ||</p>

					<p class="f4">So tattha anantara-hitāya bhūmiyā haritupattāya seyyaṃ kappeti,||<br />
					ekissā gāviyā sarūpavacchāya yaṃ ekasmiṃ thane khiraṃ hoti,||<br />
					tena rājā yāpeti.|| ||</p>

					<p class="f4">Yaṃ dutiyasmiṃ thane khīraṃ hoti,||<br />
					tena mahesi yāpeti.|| ||</p>

					<p class="f4">Yaṃ tatiyasmiṃ thane khiraṃ hoti,||<br />
					tena brāhmaṇo purohito yāpeti.|| ||</p>

					<p class="f4">Yaṃ catutthasmiṃ thane khīraṃ hoti,||<br />
					tena aggiṃ juhanti.|| ||</p>

					<p class="f4">Avasesena vacchako yāpeti.|| ||</p>

					<p class="f4">So evam āha: 'ettakā usabhā haññantu yaññ'atthāya,||<br />
					ettakā vacchatarā haññantu yaññ'atthāya,||<br />
					ettikā vacchatariyo haññantu yaññ'atthāya,||<br />
					ettakā ajā haññantu yaññ'atthāya,||<br />
					ettakā urabbhā haññantu yaññ'atthāya,||<br />
					ettakā rukkhā chijjantu yūpatthāya,||<br />
					ettakā dabbā lūyantu barihisatthāyā' ti.|| ||</p>

					<p class="f4">Ye pissa te honti dāsāti vā pessāti vā kamma-karāti vā,||<br />
					tepi daṇḍatajjitā bhayatajjitā assumukhā rudamānā parikammāni karonti.|| ||</p>

					<p class="f4">Ayaṃ vuccati brāhmaṇa,||<br />
					puggalo attantapo ca atta-paritāpanānuyogamanuyutto parantapo ca para-paritāpanānuyogamanuyutto.|| ||</p>

					<p class="f4">Katamo ca brāhmaṇa,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sitībhūto sukha-paṭisaṃvedi brahma-bhūtena attanā viharati: 'idha brāhmaṇa,||<br />
					Tathāgato loke uppajjati arahaṃ Sammā Sambuddho vijjā-caraṇa-sampanno Sugato loka-vidū anuttaro purisa-damma-sārathi Satthā deva-manussānaṃ Buddho Bhagavā.|| ||</p>

					<p class="f4">So imaṃ lokaṃ sa-devakaṃ sa-Mārakaṃ sa-brahmakaṃ sa-s-samaṇa-brāhmaṇiṃ pajaṃ sa-deva-manussaṃ sayaṃ abhiññā sacchi-katvā pavedeti.|| ||</p>

					<p class="f4">So dhammaṃ deseti ādi kalyāṇaṃ majjhe kalyāṇaṃ pariyosāna-kalyāṇaṃ sātthaṃ savyañ janaṃ kevala-paripuṇṇaṃ parisuddhaṃ Brahma-cariyaṃ pakāseti.|| ||</p>

					<p class="f4">Taṃ dhammaṃ suṇāti gahapati vā gahapati-putto vā aññatarasmiṃ kule paccājāto,||<br />
					so taṃ dhammaṃ sutvā Tathāgate saddhaṃ paṭilabhati.|| ||</p>

					<p class="f4">So tena saddhā paṭilābhena samannāgato iti paṭisañcikkhati: 'sambādho gharāvāso rajo-patho,||<br />
					abbhokāso pabbajjā,||<br />
					na-y-idaṃ sukaraṃ agāraṃ ajjhāvasatā ekanta-paripuṇṇaṃ ekanta-parisuddhaṃ saṇkhalikhitaṃ Brahma-cariyaṃ carituṃ,||<br />
					yan nūn-ā-haṃ kesa-massuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan' ti.|| ||</p>

					<p class="f4">So aparena samayena appaṃ vā bhoga-k-khandhaṃ pahāya mahantaṃ vā bhoga-k-khandhaṃ pahāya appaṃ vā ñāti parivaṭṭaṃ pahāya mahantaṃ vā ñāti-parivaṭṭaṃ pahāya kesa-massuṃ ohāretvā kāsāyāni vatthāni acchādetvā agārasmā anagāriyaṃ pabbajati.|| ||</p>

					<p class="f4">So evaṃ pabba-jito samāno bhikkhūnaṃ sikkhāsājivasamāpanno pāṇ-ā-tipātaṃ pahāya pāṇ-ā-tipātā paṭivirato hoti,||<br />
					nihita-daṇḍo nihita-sattho lajji dayā-panno sabba-pāṇa-bhūta-hit-ā-nukampī viharati.|| ||</p>

					<p class="f4">Adinn'ādānaṃ pahāya adinn'ādānā paṭivirato hoti,||<br />
					dinn'ādāyī dinna-pāṭikaṇkhī athenena suci-bhūtena attanā viharati.|| ||</p>

					<p class="f4">Abrahma-cariyaṃ pahāya brahma-cārī hoti,||<br />
					ārā-cārī virato methunā gāma-dhammā.|| ||</p>

					<p class="f4">Musā-vādaṃ pahāya musā-vādā paṭivirato hoti,||<br />
					sacca-vādī sacca-sandho theto paccayiko avisaṃvādako lokassa.|| ||</p>

					<p class="f4">Pisunaṃ vācaṃ pahāya pisunāya vācāya paṭivirato hoti,||<br />
					ito sutvā na amutra akkhātā imesaṃ bhedāya,amutra vā sutvā na imesaṃ akkhātā amūsaṃ bhedāya,||<br />
					iti bhinnānaṃ vā sandhātā sahitānaṃ vā anuppadātā,||<br />
					samagg'ārāmo samagga-rato samagga-nandi samagga-karaṇiṃ vācaṃ bhāsitā hoti.|| ||</p>

					<p class="f4">Pharusaṃ vācaṃ pahāya pharusāya vācāya paṭivirato hoti,||<br />
					yā sā vācā neḷā kaṇṇa-sukhā pemanīyā hadayaṃ-gamā porī bahu-jana-kantā bahu-jana-manāpā,||<br />
					tathā-rūpaṃ vācaṃ bhāsitā hoti.|| ||</p>

					<p class="f4">Sampha-p-palāpaṃ pahāya sampha-p-palāpā paṭivirato hoti,||<br />
					kāla-vādī bhūta-vādī attha-vādī dhamma-vādī vinaya-vādī nidhāna-vatiṃ vācaṃ bhāsitā kālena sāpadesaṃ pariyanta-vatiṃ attha-saṃhitaṃ.|| ||</p>

					<p class="f4">So bījagāma-bhūta-gāma-samārambhā paṭivirato hoti.|| ||</p>

					<p class="f4">Eka-bhattiko hoti ratt'ūparato virato vikāla-bhojanā.|| ||</p>

					<p class="f4">Nacca-gīta-vādita-visūka-dassanā paṭivirato hoti.|| ||</p>

					<p class="f4">Mālā-gandha-vilepana-dhāraṇa-maṇḍana-vibhūsana-ṭṭhānā paṭivirato hoti.|| ||</p>

					<p class="f4">Uccā-sayana-mahā-sayanā paṭivirato hoti.|| ||</p>

					<p class="f4">Jātarūpa-rajatapaṭiggahanā paṭivirato hoti āmakadhañña-paṭiggahanā paṭivirato hoti.|| ||</p>

					<p class="f4">Āmakamaṃsapaṭiggahanā paṭivirato hoti.|| ||</p>

					<p class="f4">Itthikumārikapaṭiggahanā paṭivirato hoti.|| ||</p>

					<p class="f4">Dāsidāsapaṭiggahanā paṭivirato hoti.|| ||</p>

					<p class="f4">Ajeḷakapaṭiggahanā paṭivirato hoti.|| ||</p>

					<p class="f4">Kukkuṭasūkarapaṭiggahanā paṭivirato hoti.|| ||</p>

					<p class="f4">Hatthigavāssavaḷavāpaṭiggahanā paṭivirato hoti.|| ||</p>

					<p class="f4">Khetta-vatthupaṭiggahanā paṭivirato hoti.|| ||</p>

					<p class="f4">Dūteyyapahīnagaman-ā-nuyogā paṭivirato hoti.|| ||</p>

					<p class="f4">Kaya-vikkayā paṭivirato hoti.|| ||</p>

					<p class="f4">Tulā-kūṭakaṃsakuṭamānakūṭā paṭivirato hoti.|| ||</p>

					<p class="f4">Ukkoṭana-vañcana-nikati-sāci-yogā paṭivirato hoti.|| ||</p>

					<p class="f4">Chedana-vadha-bandhana-viparāmosa-ālopa-sahasākārā paṭivirato hoti.|| ||</p>

					<p class="f4">So santuṭṭho hoti kāya-parihārikena cīvarena,||<br />
					kucchi-parihārikena piṇḍa-pātena,||<br />
					so yena yen'eva pakkamati,||<br />
					samādāyeva pakkamati.|| ||</p>

					<p class="f4">Seyyathā pi nāma pakkhī sakuṇo yena yen'eva ḍeti,||<br />
					sapattabhārova ḍeti.|| ||</p>

					<p class="f4">Evam evaṃ bhikkhu santuṭṭho hoti kāya-parihāri kena cīvarena,||<br />
					kucchi-parihārikena piṇḍa-pātena.|| ||</p>

					<p class="f4">Yena yen'eva pakkamati samādāyeva pakkamati.|| ||</p>

					<p class="f4">So iminā ariyena sīla-k-khandhena samannāgato ajjhattaṃ anavajja-sukhaṃ paṭisaṃvedeti.|| ||</p>

					<p class="f4">So cakkhunā rūpaṃ disvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ cakkhu'ndriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvarāya paṭipajjati,rakkhati cakkhu'ndriyaṃ,cakkhu'ndriyesaṃvaraṃ āpajjati.|| ||</p>

					<p class="f4">So sotena saddaṃ sutvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ sot'indriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvarāya paṭipajjati,rakkhati sot'indriyaṃ,||<br />
					sotendriyesaṃvaraṃ āpajjati.|| ||</p>

					<p class="f4">So ghānena gandhaṃ ghāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ ghānendriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvarāya paṭipajjati,rakkhati ghānendriyaṃ,ghān'endriye saṃvaraṃ āpajjati.|| ||</p>

					<p class="f4">So jivhāya rasaṃ sāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ jivhendriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvarāya paṭipajjati,rakkhati jivhendriyaṃ,jivhendriye saṃvaraṃ āpajjati.|| ||</p>

					<p class="f4">So kāyena phoṭṭhabbaṃ phūsitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ kāyendriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvarāya paṭipajjati,rakkhati kāyendriyaṃ,kāyendriye saṃvaraṃ āpajjati.|| ||</p>

					<p class="f4">So manasā dhammaṃ viññāya na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ manendriyaṃ asaṃvutaṃ viharantaṃ abhijjhā domanassā pāpakā akusalā-dhammā anvāssaveyyuṃ,tassa saṃvaraṃ paṭipajjati,rakkhati manendriyaṃ,manendriye saṃvaraṃ āpajjati.|| ||</p>

					<p class="f4">So iminā ariyena indriya-saṃvarena samannāgato ajjhattaṃ abyāsekasukhaṃ paṭisaṃvedeti|| ||</p>

					<p class="f4">So abhikkante paṭikkante sampajāna-kārī hoti,||<br />
					ālokite vilokite sampajāna-kārī hoti,||<br />
					sammiñjite pasārite sampajāna-kārī hoti,||<br />
					saṇghāṭipatta-cīvaradhāraṇe sampajāna-kārī hoti,||<br />
					asite pīte khāyite sāyite sampajāna-kārī hoti,||<br />
					uccāra-passāvakamme sampajāna-kārī hoti,||<br />
					gate ṭhite nisinne sutte jāgarite bhāsite tuṇhī-bhāve sampajāna-kārī hoti.|| ||</p>

					<p class="f4">So iminā ca ariyena sīla-k-khandhena samannāgato iminā ca ariyena indriya-saṃvarena samannāgato iminā ca ariyena sati-sampajaññena samannāgato vivittaṃ sen'āsanaṃ bhajati.|| ||</p>

					<p class="f4">Araññaṃ rukkha-mūlaṃ pabbataṃ kandaraṃ giri-guhaṃ susānaṃ vana-pattaṃ abbhokāsaṃ palālapuñjaṃ.|| ||</p>

					<p class="f4">So pacchā-bhattaṃ piṇḍa-pāta-paṭikkanto nisīdati pallaṇkaṃ ābhujitvā ujuṃ kāyaṃ panidhāya,||<br />
					parimukhaṃ satiṃ upaṭṭha-petvā.|| ||</p>

					<p class="f4">So abhijjhaṃ loke pahāya vigat-ā-bhijjhena cetasā viharati,||<br />
					abhijjhāya cittaṃ parisodheti.|| ||</p>

					<p class="f4">Vyāpāda-padosaṃ pahāya avyāpanna-citto viharati sabba-pāṇa-bhūta-hit-ā-nukampī.|| ||</p>

					<p class="f4">Vyāpāda-padosā cittaṃ parisodheti,||<br />
					thīna-middhaṃ pahāya vigatatīnamiddho viharati āloka-saññi sato sampajāno.|| ||</p>

					<p class="f4">Thīna-middhā cittaṃ parisodheti,||<br />
					uddaccakukkuccaṃ pahāya anuddhato viharati ajjhattaṃ vūpasanta-citto.|| ||</p>

					<p class="f4">Uddhacca-kukkuccā cittaṃ parisodheti.|| ||</p>

					<p class="f4">Vici-kicchaṃ pahāya tiṇṇa-vici-kiccho viharati akathaṃ-kathī kusalesu dhammesu.|| ||</p>

					<p class="f4">Vicikicchāya cittaṃ parisodheti.|| ||</p>

					<p class="f4">So ime pañca-nīvaraṇe pahāya cetaso upakkilese paññāya dubbalī-karaṇe,||<br />
					vivicc'eva kāmehi vivicca akusalehi dhammehi sa-vitakkaṃ sa-vicāraṃ viveka-jaṃ pīti-sukhaṃ paṭhamaṃ-jhānaṃ upasampajja viharati.|| ||</p>

					<p class="f4">Vitakka-vicārānaṃ vūpasamā ajjhattaṃ sampasādanaṃ cetaso ekodi-bhāvaṃ avitakkaṃ avicāraṃ samādhi-jaṃ pīti-sukhaṃ dutiyaṃ-jhānaṃ upasampajja viharati.|| ||</p>

					<p class="f4">Pītiyā ca virāgā upekkhako ca viharati.|| ||</p>

					<p class="f4">Sato ca sampajāno sukhañca kāyena paṭisaṃvedeti. Yantaṃ ariyā ācikkhanti:|| ||</p>

					<p class="f4">'Upekkhako satimā sukha-vihārī' ti taṃ tatiyaṃ-jhānaṃ upasampajja viharati.|| ||</p>

					<p class="f4">Sukhassa ca pahānā dukkhassa ca pahānā,||<br />
					pubbe va somanassa-domanassānaṃ atthaṇgamā adukkha-ṃ-asukhaṃ upekkhā-sati-pārisuddhiṃ catutthaṃ-jhānaṃ upasampajja viharati.|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigatupakkilese mudubhūte kammaniye ṭhite ānejjappatte pubbe nivāsānu-s-satiñāṇāya cittaṃ abhininnāmeti.|| ||</p>

					<p class="f4">So aneka-vihitaṃ pubbe-nivāsaṃ anussarati,||<br />
					seyyath'īdaṃ: ekam pi jātiṃ dve pi jātiyo,||<br />
					Tisso pi jātiyo catasso pi jātiyo pañca pi jātiyo dasa pi jātiyo vīsatim pi jātiyo tiṃsam pi jātiyo cattārīsamipi jātiyo paññāsam pi jātiyo jāti-satam pi jāti-sahassam pi jāti-sata-sahassam pi anekepi saṃvaṭṭa-kappe anekepi vivaṭṭa-kappe anekepi saṃvaṭṭa-vivaṭṭa-kappe amutrāsiṃ evaṃ-nāmo evṇgotto evaṃ-vaṇṇo evam-āhāro evaṃ-sukha-dukkha-paṭisaṃvedi evam-āyu-pariyanto.|| ||</p>

					<p class="f4">So tato cuto amutra udapādiṃ5 tatrāpāsiṃ evaṃ-nāmo evṇgotto evaṃ-vaṇṇo evam-āhāro evaṃ-sukha-dukkha-paṭisaṃvedi evam-āyu-pariyanto.|| ||</p>

					<p class="f4">So tato cuto idh'ūpapanno' ti.|| ||</p>

					<p class="f4">Iti sākāraṃ sa-uddesaṃ aneka-vihitaṃ pubbe-nivāsaṃ anussarati.|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigat'ūpakkilese mudubhūte kammaniye ṭhite ānejjappatte4 sattāṇaṃ cūtupapātañāṇāya cittaṃ abhininnāmeti.|| ||</p>

					<p class="f4">So dibbena cakkhunā visuddhena atikkanta-mānusakena satte passati cavamāne upapajjamāne,||<br />
					hine paṇīte suvaṇṇe dubbaṇṇe sugate duggate yathā-kamm'ūpage satte pajānāti.|| ||</p>

					<p class="f4">Ime vata bhonto sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaṃ upavādakā micchā-diṭṭhikā micchā-diṭṭhi-kamma-samādānā,||<br />
					te kāyassa bhedā param maraṇā apāyaṃ duggatiṃ vinipātaṃ Nirayaṃ upapannā,||<br />
					ime vā pana bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaṃ anupavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiṃ saggaṃ lokaṃ upapannā' ti.|| ||</p>

					<p class="f4">Iti dibbena cakkhunā visuddhena atikkanta-mānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathā-kamm'ūpage satte pajānāti,|| ||</p>

					<p class="f4">So evaṃ samāhite citte parisuddhe pariyodāte an-aṇgaṇe vigat'ūpakkilese mudubhūte kammaniye ṭhite ānejjappatte āsavānaṃ khaya-ñāṇāya cittaṃ abhininnāmeti,||<br />
					so idaṃ dukkhan ti yathā-bhūtaṃ pajānāti,||<br />
					ayaṃ dukkha-samudayo ti yathā-bhūtaṃ pajānāti,||<br />
					ayaṃ dukkha-nirodho ti yathā-bhūtaṃ pajānāti,||<br />
					ayaṃ dukkha-nirodha-gāminī-paṭipadā ti yathā-bhūtaṃ pajānāti.|| ||</p>

					<p class="f4">Ime āsavāni yathā-bhūtaṃ pajānāti,||<br />
					ayaṃ āsava-samudayoti yathā-bhūtaṃ pajānāti,||<br />
					ayaṃ āsava-nirodhoti yathā-bhūtaṃ pajānāti,||<br />
					ayaṃ āsava-nirodha-gāminī-paṭipadā ti yathā-bhūtaṃ pajānāti.|| ||</p>

					<p class="f4">Tassa evaṃ jānato evaṃ passato kām'āsavā pi cittaṃ vimuccati,||<br />
					bhav'āsavā pi cittaṃ vimuccati,||<br />
					avijj-ā-savā pi cittaṃ vimuccati.|| ||</p>

					<p class="f4">Vimuttasmiṃ vimuttamiti ñāṇaṃ hoti: khīṇā jāti vusitaṃ Brahma-cariyaṃ kataṃ karaṇīyaṃ nāparaṃ itthattāyā ti pajānāti.|| ||</p>

					<p class="f4">Ayaṃ vuccati brāhmaṇa,||<br />
					puggalo n'evattantapo nāttaparitāpanānuyogamanuyutto,||<br />
					na parantapo na para-paritāpanānuyogamanuyutto,||<br />
					so anattantapo aparantapo diṭṭhe'va dhamme nicchāto nibbuto sītibhūto sukha-paṭisaṃvedi brahma-bhūtena attanā viharatī' ti.|| ||</p>

					<p class="f4">Evaṃ vutte Ghoṭamukho brāhmaṇo āyasmantaṃ udenaṃ etad avoca: abhikkantaṃ bho udena,||<br />
					abhikkantaṃ bho udena,||<br />
					seyyathā pi bho udena,||<br />
					nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					'cakkhu-manto rūpāni dakkhintī'ti,||<br />
					evam evaṃ bhotā udenena aneka-pariyāyena dhammo pakāsito.|| ||</p>

					<p class="f4">Es'āhaṃ bhavantaṃ udenaṃ saraṇaṃ gacchāmi Dhammañ ca bhikkhu-saṇghañ ca.|| ||</p>

					<p class="f4">Upāsakaṃ maṃ bhavaṃ udeno dhāretu ajja-t-agge pāṇupetaṃ saraṇaṃ gatan' ti.|| ||</p>

					<p class="f4">Mā kho maṃ tvaṃ brāhmaṇa,saraṇaṃ agamāsi,||<br />
					tam eva tvaṃ Bhagavantaṃ saraṇaṃ gaccha yam ahaṃ saraṇaṃ gatoti.|| ||</p>

					<p class="f4">Kahaṃ pana bho udena,||<br />
					etarahi so bhavaṃ Gotamo viharati arahaṃ Sammā Sambuddhoti?</p>
					<p class="f4">Parinibbuto kho brāhmaṇa,||<br />
					etarahi so Bhagavā arahaṃ Sammā Sambuddhoti.|| ||</p>

					<p class="f4">Sace hi mayaṃ bho udena,||<br />
					suṇeyyāma taṃ bhavantaṃ Gotamaṃ dassu yojanesu,||<br />
					dasa pi mayaṃ yojanāni gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Sace mayaṃ bho udena,||<br />
					suṇeyyāma taṃ bhavantaṃ Gotamaṃ vīsatiyā yojanesu,vīsatipi mayaṃ yojanāni gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Sace hi mayaṃ bho udena,||<br />
					suṇeyyāma taṃ bhavantaṃ Gotamaṃ tiṃsāya yojanesu,||<br />
					tiṃsmapi mayaṃ yojanāni gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Sace mayaṃ bho udena,||<br />
					suṇeyyāma taṃ bhavantaṃ Gotamaṃ cattārisāya yojanesu,||<br />
					cattārismapi mayaṃ yojanāni gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Sace mayaṃ bho udena,||<br />
					suṇeyyāma taṃ bhavantaṃ Gotamaṃ paññāsāya yojanesu,||<br />
					paññāsam pi mayaṃ yojanāni gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Yojanasatepi <a id="pg163"><span class="f2 g"><b>[163]</b></span></a> mayaṃ bho udena,||<br />
					suṇeyyāma taṃ bhavantaṃ Gotamaṃ,||<br />
					yojanasatam pi mayaṃ gaccheyyāma taṃ bhavantaṃ Gotamaṃ dassanāya Arahantaṃ Sammā Sambuddhaṃ.|| ||</p>

					<p class="f4">Yato ca kho bho udena,||<br />
					parinibbuto so bhavaṃ Gotamo,||<br />
					parinibbutampi mayaṃ taṃ bhavantaṃ Gotamaṃ saraṇaṃ gacchāma Dhammañ ca bhikkhu-saṇghañ ca.|| ||</p>

					<p class="f4">Upāsakaṃ maṃ bhavaṃ udeno dhāretu ajja-t-agge pāṇupetaṃ saraṇaṃ gataṃ.|| ||</p>

					<p class="f4">Atthi ca me bho udena,||<br />
					aṇgarājā devasikaṃ niccabhikkhaṃ dadāti.|| ||</p>

					<p class="f4">Tatohaṃ bhoto udenassa ekaṃ niccabhikkhaṃ dadāmīti.|| ||</p>

					<p class="f4">Kiṃ pana te brāhmaṇa,||<br />
					aṇgarājā devasikaṃ niccabhikkhaṃ dadātīti? Pañca bho udena,||<br />
					kahāpaṇasatānīti na kho no brāhmaṇa,||<br />
					kappati jāta-rūpa-rajata paṭiggahetunti.|| ||</p>

					<p class="f4">Sace taṃ bhoto udenassa na kappati,||<br />
					vihāraṃ bhoto udenassa kārāpessāmīti.|| ||</p>

					<p class="f4">Sace kho me tvaṃ brāhmaṇa,||<br />
					vihāraṃ kārāpetukāmo,pāṭalīputte Saṇghassa upaṭṭhāna-sālaṃ kārāpehīti.|| ||</p>

					<p class="f4">Imināp'ahaṃ1 bhoto udenassa bhiyyoso-mattāya atta-mano abhiraddho,||<br />
					yaṃ maṃ bhavaṃ udeno saṇghe dāne sam-ā-dapeti.|| ||</p>

					<p class="f4">Es'āhaṃ bho udena,||<br />
					etissā ca niccabhikkhāya aparāya ca niccabhikkhāya pāṭaliputte Saṇghassa upaṭṭhāna-sālaṃ kārāpessāmiti.|| ||</p>

					<p class="f4">Atha kho Ghoṭamukho brāhmaṇo etissā ca niccabhikkhāya aparāya ca niccabhikkhāya pāṭaliputte Saṇghassa upaṭṭhāna-sālaṃ kārāpesi.|| ||</p>

					<p class="f4">Sā etarahi Ghoṭamukhiti vuccatī ti.|| ||</p>

					<p class="ctr">Ghoṭamukha Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>