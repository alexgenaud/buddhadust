<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya 84. King Avantiputta of Madhura has heard a boast by the brahmins that they were superior to all other peoples. He asks Venerable Kaccana the Great about this and receives a discourse showing that this is a lot of hot air. A very good example of the use of questions to bring about understanding in a questioner." />
<title>MN 84: Madhura Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					4. Rāja Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p84">Sutta 84</a></h4>

					<h1>Madhura Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.084.chlm.sbb.htm#p1">chlm</a>][<a href="../../../dhamma-vinaya/chlm/mn/mn.084.chlm.jras.htm#p1">chlm-2</a>][<a href="../../../dhamma-vinaya/pts/mn/mn.084.horn.pts.htm#p1">pts</a>][<a href="../../../dhamma-vinaya/mnl/mn/mn.084.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Mahā Kaccāno Madhurāyaɱ viharati Gundāvane.|| ||</p>

					<p class="f4">Assosi kho rājā Mādhuro Avantiputto:||<br />
					samaṇo khalu,||<br />
					bho, Kaccāno Madhurāyaɱ viharati Gundāvane.|| ||</p>

					<p class="f4">Taɱ kho pana bhavantaɱ Kaccānaɱ evaɱ kalyāṇo kitti-saddo abbhu-g-gato:|| ||</p>

					<p class="f4">'Paṇḍito vyatto medhāvī bahu-s-suto cittakathi kalyāṇapaṭibhāno vuddho c'eva arahā ca;||<br />
					sādhu kho pana tathā-rūpānaɱ arahataɱ dassanaɱ hotī' ti.|| ||</p>

					<p class="f4">Atha kho rājā Mādhuro Avantiputto bhadrāni bhadrāni yānāni yojāpetvā bhadraɱ yānaɱ abhiruhitvā bhadrehi bhadrehi yānehi Madhurāya niyyāsi mahaccarājānubhāvena āyasmantaɱ Mahā Kaccānaɱ dassanāya;||<br />
					yāvatikā yānassa bhūmi yānena gantvā yānā paccorohitvā pattiko va yen'āyasmā Mahā Kaccāno ten'upasankami.|| ||</p>

					<p class="f4">Upasaŋkamitvā <a id="pg84"><span class="f2 g"><b>[84]</b></span></a> āyasmatā Mahā Kaccānena saddhiɱ sammodi,||<br />
					sammodanīyaɱ kathaɱ sārāṇiyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho rājā Mādhuro Avantiputto āyasmantaɱ Mahā Kaccānaɱ etad avoca:|| ||</p>

					<p class="f4">"Brāhmaṇā bho Kaccāna, evam āhaɱsu:|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Idha bhavaɱ Kaccāno kim āhā ti?|| ||</p>

					<p class="f4">Ghoso yeva kho eso, mahārāja, lokasmiɱ:|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Tad aminā p'etaɱ mahārāja,||<br />
					pariyāyena veditabbaɱ,||<br />
					yathā ghoso yev'eso lokasmiɱ:|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Khattiyassa ce pi ijjheyya dhanena vā dhaññena vā rajatena vā jātarūpena vā,||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					vesso pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī ti|| ||</p>

					<p class="f4">Khattiyassa ce pi bho Kaccāna,||<br />
					ijjheyya dhanena vā dhaññena vā rajatena vā jātarūpena vā,||<br />
					khattiyo pi'ssāssa pubb'uṭṭhāyī pacchā-nipāti kiŋkārapaṭissāvī manāpacārī piyavādī,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					vesso pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī ti|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Brāhmaṇassa ce pi ijjheyya dhanena vā dhaññena vā rajatena vā jātarūpena vā,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					vesso pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					suddo pi <a id="pg85"><span class="f2 g"><b>[85]</b></span></a>'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādīti||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī ti?|| ||</p>

					<p class="f4">Brāhmaṇassa ce pi bho Kaccāna, ijjheyya dhanena vā dhaññena vā rajatena vā jātarūpena vā,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					vesso pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādīti||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Vessassa ce pi ijjheyya dhanena vā dhaññena vā rajatena vā jātarūpena vā,||<br />
					vesso pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī ti?|| ||</p>

					<p class="f4">Vessassa ce pi bho kacracāna, ijjheyya dhanena vā dhaññena vā rajatena vā jātarūpena vā,||<br />
					vessopissā'ssa pubb'uṭṭhāyī pacchā-nipāti kiŋkārapaṭissāvī manāpacārī piyavādī,||<br />
					suddo pi'ssāssa pubb'uṭṭhāyī pacchā-nipāti kiŋkārapaṭissāvī manāpacārī piyavādi,||<br />
					kattiyopissā'ssa pacchā-nipāti kiŋkārapaṭissāvī manāpacārī piyavādī,||<br />
					brāhmaṇo pi'ssāssa pubb'uṭṭhāyī pacchā-nipāti kiŋkārapaṭissāvī manāpacārī piyavādī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Suddassa ce pi ijjheyya dhanena vā dhaññena vā rajatena vā jātarūpena vā,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādi,||<br />
					brāhmaṇo pi'ssāssa pubb'uṭṭhāyī pacchā-nipāti kiŋkārapaṭissāvī manāpacārī piyavādī<br />
					vesso pi'ssāssa pubb'uṭṭhāyī paccānipāti kiŋkārapaṭissāvī manāpacārī piyavādī ti?|| ||</p>

					<p class="f4">Suddassa ce pi bho kacacāna,||<br />
					ijjheyya dhanena vā dhaññena vā rajatena vā jātarūpena vā,||<br />
					suddo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					khattiyo pi'ssāssa pubb'uṭṭhāyī pacchānipātī kiŋkārapaṭissāvī manāpacārī piyavādī,||<br />
					brāhmaṇo pi'ssāssa pubb'uṭṭhāyī pacchānipātī kiŋkārapaṭissāvi manāpacārī piyavādī||<br />
					vesso pi'ssāssa pubb'uṭṭhāyī pacchā-nipāti kiŋkārapaṭissāvi manāpacārī piyavādī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Yadi evaɱ sante, ime cattāro vaṇnā samasamā honti?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4"><a id="pg86"><span class="f2 g"><b>[86]</b></span></a> Addhā kho bho Kaccāna, evaɱ sante ime cattāro vaṇṇā samasamā honti.|| ||</p>

					<p class="f4">Na'saɱ ettha kiñci nānā-karaṇaɱ samanupassāmī ti.|| ||</p>

					<p class="f4">Iminā pi kho etaɱ mahārāja,||<br />
					pariyāyena veditabbaɱ:||<br />
					yathā ghoso yev'eso lokasmiɱ;|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa khattiyo pāṇāti-pātī adinn'ādāyī kāmesu micchā-cārī musā-vādī pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya?||<br />
					no vā?||<br />
					kathaɱ vā te ettha hoti' ti?|| ||</p>

					<p class="f4">Khattiyo pi hi bho Kaccāna,||<br />
					pāṇāti-pātī adinn'ādāyī kāmesu micchā-cārī musā-vādī pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya.|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti:||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa brāhmaṇo pāṇāti-pātī adinn'ādāyī kāmesu micchā-cārī musā-vādi pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinīpātaɱ Nirayaɱ upapa-j-jeyya?||<br />
					no vā?||<br />
					kathaɱ vā te ettha hoti' ti?|| ||</p>

					<p class="f4">Brāhmaṇo pi hi bho Kaccāna,||<br />
					pāṇāti-pātī adinn'ādāyī kāmesu micchā-cārī musā-vādī pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya.|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti:||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa vesso pāṇāti-pātī adinn'ādāyī kāmesu micchā-cārī musā-vādi pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya?||<br />
					no vā?||<br />
					kathaɱ vā te ettha hoti' ti?|| ||</p>

					<p class="f4">Vesso pi hi bho Kaccāna,||<br />
					pāṇāti-pātī adinn'ādāyī kāmesu micchā-cārī musā-vādī pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya.|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti:||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa suddo pāṇāti-pātī adinn'ādāyī kāmesumicrachācārī musā-vādī pisuṇā-vāco pharusā-vāco samphappalāpi abhijjhālu vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Suddo pi hi bho Kaccāna,||<br />
					pāṇāti-pātī adinn'ādāyī kāmesu micchā-cārī musā-vādī pisuṇā-vāco pharusā-vāco samphappalāpī abhijjhālū vyāpanna-citto micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ upapa-j-jeyya.|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti:||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Yadi evaɱ sante, ime cattāro vaṇnā samasamā honti?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4"><a id="pg87"><span class="f2 g"><b>[87]</b></span></a> Addhā kho bho Kaccāna,||<br />
					evaɱ sante ime cattāro vaṇṇā samasamā honti,||<br />
					n'esaɱ ettha kiñci nānā-karaṇaɱ samanupassāmī ti.|| ||</p>

					<p class="f4">Iminā pi kho etaɱ mahārāja,||<br />
					pariyāyena veditabbaɱ: yathā ghoso yev'eso lokasmiɱ:|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa khattiyo pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Khattiyo pi hi bho Kaccāna,||<br />
					pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti;||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱmaññasi mahārāja?|| ||</p>

					<p class="f4">Idhāssa brāmaṇo pāṇāti-pātā paṭivirato adinn'ādāna paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi kāyassa bhedā param maraṇā sugatiɱ saggaɱ lokaɱ upapa-j-jeyya?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Brāmaṇo pi hi bho Kaccāna,||<br />
					pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti;||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa vesso pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi kāyassa bhedā param maraṇā sugatiɱ saggaɱ lokaɱ upapa-j-jeyya?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Vesso pi hi bho Kaccāna,||<br />
					pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti;||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idhāssa suddo pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālu avyāpanna-citto sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya?||<br />
					no vā?||<br />
					kathaɱ vā te ettha hotī ti?.|| ||</p>

					<p class="f4">Suddo pi hi bho Kaccāna,||<br />
					pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā1 paṭivirato pharusā-vācā paṭivirato samphappalāpā paṭivirato anabhijjhālū avyāpanna-citto sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ upapa-j-jeyya.|| ||</p>

					<p class="f4">Evaɱ me ettha hoti,||<br />
					evañ ca pana me etaɱ arahataɱ sutan ti.|| ||</p>

					<p class="f4">Sādhu sādhu mahārāja,||<br />
					sādhu kho te etaɱ mahārāja,||<br />
					evaɱ hoti;||<br />
					sādhu ca pana te etaɱ arahataɱ sutaɱ.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Yadi evaɱ sante, ime cattāro vaṇnā samasamā honti?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4"><a id="pg88"><span class="f2 g"><b>[88]</b></span></a> Addhā kho bho Kaccāna,||<br />
					evaɱ sante ime cattāro vaṇṇā samasamā honti.|| ||</p>

					<p class="f4">Na'saɱ ettha kiñci nānā-karaṇaɱ samanupassāmī ti.|| ||</p>

					<p class="f4">Iminā pi kho etaɱ mahārāja,||<br />
					pariyāyena veditabbaɱ:||<br />
					yathā ghoso yev'eso lokasmiɱ|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha khattiyo sandhiɱ vā chindeyya,||<br />
					nillopaɱ vā hareyya,||<br />
					ekāgārikaɱ vā kareyya,||<br />
					paripanthe vā tiṭṭheyya,||<br />
					paradāraɱ vā gaccheyya.|| ||</p>

					<p class="f4">Taɱ ce te purisā gahetvā dasseyyuɱ,||<br />
					'ayaɱ te, deva, coro āgucārī.|| ||</p>

					<p class="f4">Imassa yaɱ icchasi taɱ daṇḍaɱ paṇehī' ti.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Ghāteyyāma vā, bho Kaccāna,||<br />
					jāpeyyāma vā,||<br />
					pabbājeyyāma vā,||<br />
					yathā-paccayaɱ vā kareyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe khattiyo ti samaññā,||<br />
					sā'ssa antara-hitā,||<br />
					coro t'eva saŋkhaɱ gacchatī' ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha brāhmaṇo sandhiɱ vā chindeyya,||<br />
					nillopaɱ vā hareyya,||<br />
					ekāgārikaɱ vā kareyya,||<br />
					paripanthe vā tiṭṭheyya,||<br />
					paradāraɱ vā gaccheyya.|| ||</p>

					<p class="f4">Taɱ ce te purisā gahetvā dasseyyuɱ,||<br />
					'ayaɱ te, deva, coro āgucārī|| ||</p>

					<p class="f4">Imassa yaɱ icchasi taɱ daṇḍaɱ paṇehī' ti.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Ghāteyyāma vā, bho Kaccāna,||<br />
					jāpeyyāma vā,||<br />
					pabbājeyyāma vā,||<br />
					yathā-paccayaɱ vā kareyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe brāhmaṇo ti samaññā,||<br />
					sā'ssa antara-hitā,||<br />
					coro t'eva saŋkhaɱ gacchatī' ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha vesso sandhiɱ vā chindeyya,||<br />
					nillopaɱ vā hareyya,||<br />
					ekāgārikaɱ vā kareyya,||<br />
					paripanthe vā tiṭṭheyya,||<br />
					paradāraɱ vā gaccheyya.|| ||</p>

					<p class="f4">Taɱ ce te purisā gahetvā dasseyyuɱ,||<br />
					'ayaɱ te, deva, coro āgucārī.|| ||</p>

					<p class="f4">Imassa yaɱ icchasi taɱ daṇḍaɱ paṇehī' ti.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Ghāteyyāma vā, bho Kaccāna,||<br />
					jāpeyyāma vā,||<br />
					pabbājeyyāma vā,||<br />
					yathā-paccayaɱ vā kareyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe vesso ti samaññā,||<br />
					sā'ssa antara-hitā,||<br />
					coro t'eva saŋkhaɱ gacchatī' ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha suddo sandhiɱ vā chindeyya,||<br />
					nillopaɱ vā hareyya,||<br />
					ekāgārikaɱ vā kareyya,||<br />
					paripanthe vā tiṭṭheyya,||<br />
					paradāraɱ vā gaccheyya.|| ||</p>

					<p class="f4">Taɱ ce te purisā gahetvā dasseyyuɱ,||<br />
					'ayaɱ te, deva, coro āgucārī.|| ||</p>

					<p class="f4">Imassa yaɱ icchasi, taɱ daṇḍaɱ paṇehī' ti.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Ghāteyyāma vā, bho Kaccāna,||<br />
					jāpeyyāma vā,||<br />
					pabbājeyyāma vā,||<br />
					yathā-paccayaɱ vā kareyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe suddo ti samaññā,||<br />
					sā'ssa antara-hitā,||<br />
					coro t'eva saŋkhaɱ gacchatī' ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Yadi evaɱ sante, ime cattāro vaṇnā samasamā honti?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Addhā kho bho Kaccāna,||<br />
					evaɱ sante ime cattāro vaṇṇā samasamā honti n'esaɱ ettha kiñci nānā-karaṇaɱ samanupassāmī ti.|| ||</p>

					<p class="f4">Iminā pi kho etaɱ mahārāja,||<br />
					pariyāyena veditabbaɱ:||<br />
					yathā ghoso yev'eso lokasmiɱ:|| ||</p>

					<p class="f4">Brāhmaṇā va seṭṭho vaṇṇo, <a id="pg89"><span class="f2 g"><b>[89]</b></span></a> hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha khattiyo kesamasuɱ ohāretvā kāsāyāni vatthāni acchādetvā agārasmā anagāriyaɱ pabba-jito assa,||<br />
					virato pāṇāti-pātā virato adinn'ādānā virato musā-vādā eka-bhattiko brahma-cārī sīlavā kalyāṇa-dhammo.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Abhivādeyyāma vā bho Kaccāna,||<br />
					paccuṭṭheyyāma vā āsanena vā nimanteyyāma,||<br />
					abhinimanteyyāma pi naɱ cīvara-piṇḍa-pāta-sen'āsana-gilāna-paccaya-bhesajja-parikkhārehi,||<br />
					dhammikaɱ vā assa rakkhāvaraṇaguttiɱ saɱvidaheyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe khattiyo ti samaññā,||<br />
					sā'ssa antara-hitā.|| ||</p>

					<p class="f4">Samaṇo t'eva saŋkhaɱ gacchatī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha brāhmaṇo kesamasuɱ ohāretvā kāsāyāni vatthāni acchādetvā agārasmā anagāriyaɱ pabba-jito assa,||<br />
					virato pāṇāti-pātā virato adinn'ādānā virato musā-vādā eka-bhattiko brahma-cārī sīlavā kalyāṇa-dhammo.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Abhivādeyyāma vā bho Kaccāna,||<br />
					paccuṭṭheyyāma vā āsanena vā nimanteyyāma,<br />
					abhinimanteyyāma vā naɱ cīvara-piṇḍa-pāta-sen'āsana-gilāna-paccaya-bhesajja-parikkhārehi,||<br />
					dhammikaɱ vā assa rakkhāvaraṇaguttiɱ saɱvidaheyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe brāhmaṇo ti samaññā,||<br />
					sā'ssa antara-hitā.|| ||</p>

					<p class="f4">Samaṇo t'eva saŋkhaɱ gacchatī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha vesso kesamasuɱ ohāretvā kāsāyāni vatthāni acchādetvā agārasmā anagāriyaɱ pabba-jito assa,||<br />
					virato pāṇāti-pātā virato adinn'ādānā virato musā-vādā eka-bhattiko brahma-cārī sīlavā kalyāṇa-dhammo.|| ||</p>

					<p class="f4">Kinti naɱ kareyyāsī ti?|| ||</p>

					<p class="f4">Abhivādeyyāma vā bho Kaccāna,||<br />
					paccuṭṭheyyāma vā āsanena vā nimanteyyāma,||<br />
					abhinimanteyyāma vā naɱ cīvara-piṇḍa-pāta-sen'āsana-gilāna-paccaya-bhesajja-parikkhārehi,||<br />
					dhammikaɱ vā assa rakkhāvaraṇaguttiɱ saɱvidaheyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe vesso ti samaññā,||<br />
					sā'ssa antara-hitā.|| ||</p>

					<p class="f4">Samaṇo t'eva saŋkhaɱ gacchatī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Idha suddo kesamasuɱ ohāretvā kāsāyāni vatthāni acchādetvā agārasmā anagāriyaɱ pabba-jito assa,||<br />
					virato pāṇāti-pātā virato adinn'ādānā virato musā-vādā eka-bhattiko brahma-cārī sīlavā kalyāṇa-dhammo.|| ||</p>

					<p class="f4">Kinti naɱ kareyyāsīti?|| ||</p>

					<p class="f4">Abhivādeyyāma vā bho Kaccāna,||<br />
					paccuṭṭheyyāma vā āsanena vā nimanteyyāma,||<br />
					abhinimanteyyāma vā naɱ cīvara-piṇḍa-pāta-sen'āsana-gilāna-paccaya-bhesajja-parikkhārehi,||<br />
					dhammikaɱ vā assa rakkhāvaraṇaguttiɱ saɱvidaheyyāma.|| ||</p>

					<p class="f4">Taɱ kissa hetu?|| ||</p>

					<p class="f4">Yā hi'ssa bho Kaccāna,||<br />
					pubbe suddo ti samaññā,||<br />
					sā'ssa antara-hitā.|| ||</p>

					<p class="f4">Samaṇo t'eva saŋkhaɱ gacchatī ti.|| ||</p>

					<p class="f4">Taɱ kiɱ maññasi mahārāja?|| ||</p>

					<p class="f4">Yadi evaɱ sante, ime cattāro vaṇnā samasamā honti?||<br />
					no vā?||<br />
					kathaɱ vā te ettha hotī ti?|| ||</p>

					<p class="f4">Addhā kho bho Kaccāna,||<br />
					evaɱ sante ime cattāro vaṇṇā samasamā honti,||<br />
					n'esaɱ ettha kiñci nānā-karaɱ samanupassāmī ti.|| ||</p>

					<p class="f4">Iminā pi kho etaɱ mahārāja,||<br />
					pariyāyena veditabbaɱ:||<br />
					yathā ghoso yev'eso lokasmiɱ|| ||</p>

					<p class="f4">Brāhmaṇā va seṭṭho vaṇṇo, hīno añño vaṇṇo.|| ||</p>

					<p class="f4">Brāhmaṇā va sukko vaṇṇo, kaṇho añño vaṇṇo.|| ||</p>

					<p class="f4">Brāhmaṇā va sujjhanti, no abrāhmaṇā.|| ||</p>

					<p class="f4">Brāhmaṇā va Brahmuno puttā orasā mukhato jātā Brahmajā Brahmanimmitā Brahmadāyādā" ti.|| ||</p>

					<p class="f4"><a id="pg90"><span class="f2 g"><b>[90]</b></span></a>Evaɱ vutte rājā Mādhuro Avantiputto āyasmantaɱ Mahā Kaccānaɱ etad avoca:|| ||</p>

					<p class="f4">Abhikkantaɱ bho Kaccāna,||<br />
					abhikkantaɱ bho Kaccāna,||<br />
					seyyathā pi bho Kaccāna,||<br />
					nikkujjitaɱ vā ukkujjeyya paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya:||<br />
					cakkhu-manto rūpāni dakkhintī ti.|| ||</p>

					<p class="f4">Evam evaɱ bhotā kaccānena aneka-pariyāyena dhammo pakāsito,||<br />
					es'āhaɱ bhavantaɱ Kaccānaɱ saraṇaɱ gacchāmi Dhammañ ca bhikkhū-Saŋghañ ca,||<br />
					upāsakaɱ maɱ bhavaɱ Kaccāno dhāretu ajja-t-agge pāṇupetaɱ saraṇaɱ gatan ti.|| ||</p>

					<p class="f4">Mā kho maɱ tvaɱ mahārāja,||<br />
					saraṇaɱ agamāsi.|| ||</p>

					<p class="f4">Tam eva tvaɱ Bhagavantaɱ saraṇaɱ gaccha yam ahaɱ saraṇaɱ gato ti.|| ||</p>

					<p class="f4">Kahaɱ pana bho Kaccāna,||<br />
					etarahi so Bhagavā viharati arahaɱ Sammā-Sam-Buddho ti?|| ||</p>

					<p class="f4">Parinibbuto kho mahārāja,||<br />
					etarahi so Bhagavā arahaɱ Sammā-Sam-Buddho ti.|| ||</p>

					<p class="f4">Sace hi mayaɱ bho Kaccāna,||<br />
					suṇeyyāma taɱ Bhagavantaɱ dasasu yojanesu,||<br />
					dasa pi mayaɱ yojanāni gaccheyyāma taɱ Bhagavantaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Sace hi mayaɱ bho Kaccāna,||<br />
					suṇeyyāma taɱ Bhagavantaɱ vīsatiyā yojanesu,||<br />
					tiɱsatiyā yojanesu,||<br />
					cattālīsāya yojanesu,||<br />
					paññāsāya yojanesu,||<br />
					paññāsam pi mayaɱ yojanāni gaccheyyāma taɱ Bhagavantaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Yojanasate ce pi mayaɱ bho Kaccāna,||<br />
					suṇeyyāma taɱ Bhagavantaɱ,||<br />
					yojanasatam pi mayaɱ gaccheyyāma taɱ Bhagavantaɱ dassanāya arahantaɱ Sammā-Sam-Buddhaɱ.|| ||</p>

					<p class="f4">Yato ca kho bho Kaccāna,||<br />
					parinibbuto so Bhagavā,||<br />
				 	parinibbutam pi mayaɱ taɱ Bhagavantaɱ saraṇaɱ gacchāma||<br />
					Dhammañ ca||<br />
					bhikkhu-Saŋghañ ca.|| ||</p>

					<p class="f4">Upāsakaɱ maɱ bhavaɱ Kaccāno dhāretu ajja-t-agge pāṇupetaɱ saraṇaɱ gatanti.|| ||</p>

					<p class="f4 ctr">Madhurasuttaɱ catutthaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>