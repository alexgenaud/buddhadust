<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 137. An in-depth analysis of the six realms of the senses." />
<title>MN 137: Salayatana-Vibhanga Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaŋga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p137">Sutta 137</a></h4>

					<h1>Saḷāyatana-Vibhaŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.137.chlm.sbb.htm#p1">chlm</a>][<a href="../../../dhamma-vinaya/pts/mn/mn.137.horn.pts.htm#p1">pts</a>][<a href="../../../dhamma-vinaya/ati/mn/mn.137.than.ati.htm#p1">than</a>][<a href="../../../dhamma-vinaya/mnl/mn/mn.137.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi Bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Saḷāyatana-vibhaŋgaɱ vo bhikkhave,||<br />
					desissāmi taɱ suṇātha sādhukaɱ manasi karotha bhāsissāmīti.|| ||</p>

					<p class="f4">"Evaɱ bhante" ti kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4"><a id="pg216"><span class="f2 g"><b>[216]</b></span></a> Cha ajjhattikāni āyatanāni veditabbāni.|| ||</p>

					<p class="f4">Cha bāhirāni āyatanāni veditabbāni.|| ||</p>

					<p class="f4">Cha viññāṇa-kāyā veditabbā.|| ||</p>

					<p class="f4">Cha phassa-kāyā veditabbā.|| ||</p>

					<p class="f4">Aṭṭhārasa manopavicārā veditabbā.|| ||</p>

					<p class="f4">Chattiɱsa sattapadā veditabbā.|| ||</p>

					<p class="f4">Tatr'idaɱ nissāya idaɱ pajahatha tayo sati-paṭṭhānā yadiriyo sevati,||<br />
					yadiriyo seva-māno Satthā gaṇamanusāsitumarahati,||<br />
					so vuccati yoggācariyānaɱ anuttaro purisa-damma-sārathī' ti.|| ||</p>

					<p class="f4">Ayamuddeso salāyatanavibhaŋgassa.|| ||</p>

					<p class="f4">Cha ajjhattikāni āyatanāni veditabbānī ti||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Cakkhāyatanaɱ,||<br />
					sotāyatanaɱ,||<br />
					ghānāyatanaɱ,||<br />
					jivhāyatanaɱ,||<br />
					kāyāyatanaɱ,||<br />
					manāyatanaɱ.|| ||</p>

					<p class="f4">Cha ajjhattikāni āyatanāni veditabbānī ti,||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Cha bāhirāni āyatanāni veditabbānī ti,||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Rūp'āyatanaɱ,||<br />
					saddāyatanaɱ,||<br />
					gandh'āyatanaɱ,||<br />
					ras'āyatanaɱ,||<br />
					phoṭṭhabb'āyatanaɱ,||<br />
					dhamm'āyatanaɱ.|| ||</p>

					<p class="f4">Cha bāhirāni āyatanāni veditabbānī ti,||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Cha viññāṇa-kāyā veditabbānī ti,||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Cakkhu-viññāṇaɱ,||<br />
					sota-viññāṇaɱ,||<br />
					ghāna-viññāṇaɱ,||<br />
					jivhā-viññāṇaɱ,||<br />
					kāya-viññāṇaɱ,||<br />
					mano-viññāṇaɱ.|| ||</p>

					<p class="f4">Cha viññāṇa-kāyā veditabbānī ti,||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Cha phassa-kāyā veditabbānī ti,||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Cakkhu-samphasso,||<br />
					sota-samphasso,||<br />
					ghāna-samphasso,||<br />
					jivhā-samphasso,||<br />
					kāya-samphasso,||<br />
					mano-samphasso.|| ||</p>

					<p class="f4">Cha phassa-kāyā veditabbānī ti,||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">Aṭṭhārasa mano-pavīcārā veditabbā ti,||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Cakkhunā rūpaɱ disvā||<br />
					somanassaṭṭhāniyaɱ rūpaɱ upavicarati||<br />
					domanassaṭṭhāniyaɱ rūpaɱ upavicarati||<br />
					upekkhaṭṭhāniyaɱ rūpaɱ upavicarati.|| ||</p>

					<p class="f4">Sotena saddaɱ sutvā somanassaṭṭhāniyaɱ saddaɱ upavicarati||<br />
					domanassaṭṭhāniyaɱ saddaɱ upavicarati||<br />
					upekkhaṭṭhāniyaɱ saddaɱ upavicarati.|| ||</p>

					<p class="f4">Ghānena gandhaɱ ghāyitvā||<br />
					somanassaṭṭhāniyaɱ gandhaɱ upavicarati||<br />
					domanassaṭṭhāniyaɱ gandhaɱ upavicarati||<br />
					upekkhaṭṭhāniyaɱ ghandhaɱ upavicarati.|| ||</p>

					<p class="f4">Jivhāya rasaɱ sāyitvā||<br />
					somanassaṭṭhāniyaɱ rasaɱ upavicarati||<br />
					domanassaṭṭhāniyaɱ rasaɱ upavicarati,||<br />
					upekkhaṭṭhāniyaɱ rasaɱ upavicarati|| ||</p>

					<p class="f4">Kāyena <a id="pg217"><span class="f2 g"><b>[217]</b></span></a> phoṭṭhabbaɱ phusitvā||<br />
					somanassaṭṭhāniyaɱ phoṭṭhabbaɱ upavicarati||<br />
					domanassaṭṭhāniyaɱ phoṭṭhabbaɱ upavicarati||<br />
					upekkhaṭṭhāniyaɱ phoṭṭhabbaɱ upavicarati.|| ||</p>

					<p class="f4">Manasā dhammaɱ viññāya||<br />
					somanassaṭṭhānīyaɱ dhammaɱ upavicarati||<br />
					domanassaṭṭhāniyaɱ dhammaɱ upavicarati||<br />
					upekkhaṭṭhāniyaɱ dhammaɱ upavicarati.|| ||</p>

					<p class="f4">Iti cha somanass'ūpavicārā,||<br />
					cha domanass'ūpavicārā,||<br />
					cha upekkh'ūpavicārā.|| ||</p>

					<p class="f4">Aṭṭhārasa mano-pavicārā veditabbā ti,||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">'Chattiɱsa satta-padā veditabbā' ti||<br />
					iti kho pan'etaɱ vuttaɱ,||<br />
					kiñce taɱ paṭicca vuttaɱ?|| ||</p>

					<p class="f4">Cha geha-sitāni somanassāni,||<br />
					cha nekkhamma-sitāni somanassāni,||<br />
					cha geha-sitāni domanassāni,||<br />
					cha nekkhamma-sitāni domanassāni,||<br />
					cha geha-sitā upekkhā,||<br />
					cha nekkhamma-sitā upekkhā|| ||</p>

					<p class="f4">Tattha katamāni cha geha-sitāni somanassāni?|| ||</p>

					<p class="f4">Cakkhu-viññeyyānaɱ rūpānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ eva-rūpaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Sota-viññeyyānaɱ saddānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ rūpānaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Ghāna-viññeyyānaɱ gandhānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ eva-rūpaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Jivhā-viññeyyānaɱ rasānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ eva-rūpaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Kāya-viññeyyānaɱ phoṭṭhabbānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ eva-rūpaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Mano-viññeyyānaɱ dhammānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ paṭilābhaɱ vā paṭilābhato samanupassato pubbe vā paṭiladdhapubbaɱ atītaɱ niruddhaɱ vipariṇataɱ samanussarato uppajjati somanassaɱ,||<br />
					yaɱ eva-rūpaɱ somanassaɱ idaɱ vuccati gehasitaɱ somanassaɱ.|| ||</p>

					<p class="f4">Imāni cha geha-sitāni somanassāni.|| ||</p>

					<p class="f4">Tattha katamāni cha nekkhamma-sitāni somanassāni?|| ||</p>

					<p class="f4">Rūpānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rūpā etarahi ca sabbe te rūpā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpaɱ somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Saddānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva saddā etarahi ca sabbe te saddā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpaɱ somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Gandhānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva gandhā etarahi ca sabbe te saddā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpaɱ somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Rasānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rasā etarahi ca sabbe te rasā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpaɱ somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Phoṭṭhabbānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva phoṭṭhabbā etarahi ca sabbe te phoṭṭhabbā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpaɱ somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Dhammānaɱ <a id="pg218"><span class="f2 g"><b>[218]</b></span></a> tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva dhammā,||<br />
					etarahi ca sabbe te dhammā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati somanassaɱ.|| ||</p>

					<p class="f4">Yaɱ eva-rūpā somanassaɱ,||<br />
					idaɱ vuccati nekkhamma-sitaɱ somanassaɱ.|| ||</p>

					<p class="f4">Imāni cha nekkhamma-sitāni somanassāni.|| ||</p>

					<p class="f4">Tattha katamāni cha geha-sitāni domanassāni:|| ||</p>

					<p class="f4">Cakkhu-viññeyyānaɱ rūpānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Sota-viññeyyānaɱ saddānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Ghāna-viññeyyānaɱ gandhānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Jivhā-viññeyyānaɱ rasānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Kāya-viññeyyānaɱ phoṭṭhabbānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Mano-viññeyyānaɱ dhammānaɱ iṭṭhānaɱ kantānaɱ manāpānaɱ manoramānaɱ lokāmisa-paṭisaɱyuttānaɱ appaṭilābhaɱ vā appaṭilābhato samanupassato pubbe vā appaṭiladdhapubbaɱ atītaɱ niruddhaɱ vipariṇataɱ samanussarato uppajjati domanassaɱ.|| ||</p>

					<p class="f4">Yaɱ eva-rūpaɱ domanassaɱ.|| ||</p>

					<p class="f4">Idaɱ vuccati gehasitaɱ domanassaɱ.|| ||</p>

					<p class="f4">Imāni cha geha-sitāni domanassāni.|| ||</p>

					<p class="f4">Tattha katamāni cha nekkhamma-sitāni domanassāni:||<br />
					rūpānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rūpā etarahi ca sabbe te rūpā aniccā dukkhā vipariṇāma-dhammāti.|| ||</p>

					<p class="f4">evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu1 nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Saddānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva saddā etarahi ca sabbe te saddā aniccā dukkhā vipariṇāma-dhammāti.|| ||</p>

					<p class="f4">evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu1 nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Gandhānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rūpā etarahi ca sabbe te rūpā aniccā dukkhā vipariṇāma-dhammāti.|| ||</p>

					<p class="f4">evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu1 nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Rasānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rasā etarahi ca sabbe te rasā aniccā dukkhā vipariṇāma-dhammāti.|| ||</p>

					<p class="f4">evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu1 nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Phoṭṭhabbānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva phoṭṭhabbā etarahi ca sabbe te phoṭṭhabbā aniccā dukkhā vipariṇāma-dhammāti.|| ||</p>

					<p class="f4">evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu1 nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Dhammānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva dhammā etarahi ca sabbe te dhammā aniccā dukkhā vipariṇāma-dhammāti.|| ||</p>

					<p class="f4"><a id="pg219"><span class="f2 g"><b>[219]</b></span></a> Evam etaɱ yathā-bhūtaɱ samma-p-paññāya disvā anuttaresu vimokkhesu pihaɱ upa-ṭ-ṭh-ā-peti:||<br />
					kudassu nāmāhaɱ tad āyatanaɱ upasampajja viharissāmi.|| ||</p>

					<p class="f4">Yadariyā etarahi āyatanaɱ upasampajja viharantī' ti.|| ||</p>

					<p class="f4">Iti anuttaresu vimokkhesu pihaɱ upaṭṭhāpayato uppajjati piha-p-paccayā domanassaɱ.|| ||</p>

					<p class="f4">Yaɱ eva-rūpaɱ domanassaɱ,||<br />
					idaɱ vuccati nekkhamma-sitaɱ domanassaɱ.|| ||</p>

					<p class="f4">Imāni cha nekkhamma-sitāni domanassāni.|| ||</p>

					<p class="f4">Tattha katamā cha geha-sitā upekkhā?|| ||</p>

					<p class="f4">Cakkhunā rūpaɱ disvā uppajjati upekkhā bālassa mūḷhassa puthu-j-janassa anodhijinassa avipākajinassa anādīnavadassāvino a-s-sutavato puthu-j-janassa.|| ||</p>

					<p class="f4">Yā eva-rūpā upekkhā,||<br />
					rūpaɱ sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Sotena saddaɱ sutvā uppajjati upekkhā bālassa mūḷhassa puthu-j-janassa anodhijinassa avipākajinassa anādīnavadassāvino a-s-sutavato puthu-j-janassa.|| ||</p>

					<p class="f4">Yā eva-rūpā upekkhā,||<br />
					saddā sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Ghānena gandhaɱ ghāyitvā uppajjati upekkhā bālassa mūḷhassa puthu-j-janassa anodhijinassa avipākajinassa anādīnavadassāvino a-s-sutavato puthu-j-janassa.|| ||</p>

					<p class="f4">Yā eva-rūpaɱ upekkhā,||<br />
					gandhā sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Jivhāya rasaɱ sāyitvā uppajjati upekkhā bālassa mūḷhassa puthu-j-janassa anodhijinassa avipākajinassa anādīnavadassāvino a-s-sutavato puthu-j-janassa.|| ||</p>

					<p class="f4">Yā eva-rūpaɱ upekkhā,||<br />
					rasā sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Kāyena phoṭṭhabbaɱ phusitvā uppajjati upekkhā bālassa mūḷhassa puthu-j-janassa anodhijinassa avipākajinassa anādīnavadassāvino asutavato puthu-j-janassa.|| ||</p>

					<p class="f4">Yā eva-rūpaɱ upekkhā,||<br />
					phoṭṭhabbaɱ sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Manasā dhammaɱ viññāya uppajjati upekkhā bālassa mūḷhassa puthu-j-janassa</p>
					<p class="f4">Anodhijinassa avipākajinassa anādīnavadassāvino a-s-sutavato puthu-j-janassa.|| ||</p>

					<p class="f4">Yā eva-rūpā upekkhā,||<br />
					dhammaɱ sā nāti-vattati.|| ||</p>

					<p class="f4">Tasmā sā upekkhā geha-sitāni vuccati.|| ||</p>

					<p class="f4">Imā cha geha-sitā upekkhā.|| ||</p>

					<p class="f4">Tattha katamā cha nekkhamma-sitā upekkhā?</p>

					<p class="f4">Rūpānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rūpā etarahi ca sabbe te rūpā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā rūpaɱ sā ativattati.|| ||</p>

					<p class="f4">Tasmā sā upekkhā nekkhamma-sitāti vuccati.|| ||</p>

					<p class="f4">Saddhānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva saddā etarahi ca sabbe te saddā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā saddaɱ sā ativattati.|| ||</p>

					<p class="f4">Tasmā sā upekkhā nekkhamma-sitāti vuccati.|| ||</p>

					<p class="f4">Gandhānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva gandhā etarahi ca sabbe te gandhā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā gandhaɱ sā ativattati.|| ||</p>

					<p class="f4">Tasmā sā upekkhā nekkhamma-sitāti vuccati.|| ||</p>

					<p class="f4">Rasānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva rasā etarahi ca sabbe te rasā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā rasaɱ sā ativattati.|| ||</p>

					<p class="f4">Tasmā sā upekkhā nekkhamma-sitāti vuccati.|| ||</p>

					<p class="f4">Phoṭṭhabbānaɱ tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva phoṭṭhabbā etarahi ca sabbe te phoṭṭhabbā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā phoṭṭhabbaɱ sā ativattati.|| ||</p>

					<p class="f4">Tasmā sā upekkhā nekkhamma-sitāti vuccati.|| ||</p>

					<p class="f4">Dhammā tv'eva aniccataɱ viditvā vipariṇāma-virāga-nirodhaɱ,||<br />
					pubbe c'eva dhammā etarahi ca sabbe te dhammā aniccā dukkhā vipariṇāma-dhammā' ti evam etaɱ yathā-bhūtaɱ samma-p-paññāya passato uppajjati upekkhā yā eva-rūpā upekkhā dhammaɱ sā ativattati.|| ||</p>

					<p class="f4">Tasmā sā upekkhā nekkhamma-sitā ti vuccati.|| ||</p>

					<p class="f4">Imā cha nekkhamma-sitā upekkhā.|| ||</p>

					<p class="f4">Chattiɱsa sattapadā veditabbā ti||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4"><a id="pg220"><span class="f2 g"><b>[220]</b></span></a> Tatr'idaɱ nissāya idaɱ pajahathā ti||<br />
					iti kho pan'etaɱ vuttaɱ,||<br />
					kiñ c'etaɱ paṭicca vuttaɱ?|| ||</p>

					<p class="f4">Tatra bhikkhave,||<br />
					yāni cha nekkhamma-sitāni somanassāni,||<br />
					tāni nissāya tāni āgamma,||<br />
					yāni cha geha-sitāni somanassāni,||<br />
					tāni pajahatha,||<br />
					tāni samati-k-kamatha.|| ||</p>

					<p class="f4">Evam etesaɱ pahānaɱ hoti,||<br />
					evam-etesaɱ samati-k-kamo hoti.|| ||</p>

					<p class="f4">Tatra, bhikkhave,||<br />
					yāni cha nekkhamma-sitāni domanassāni||<br />
					tāni nissāya tāni āgamma||<br />
					yāni cha geha-sitāni domanassāni,||<br />
					tāni pajahatha,||<br />
					tāni samati-k-kamatha.|| ||</p>

					<p class="f4">Evam etesaɱ pahānaɱ hoti.|| ||</p>

					<p class="f4">Evam etesaɱ samati-k-kamo hoti.|| ||</p>

					<p class="f4">Tatra, bhikkhave, yā cha nekkhamma-sitā upekkhā,||<br />
					tā nissāya tā āgamma,||<br />
					yā cha geha-sitā upekkhā tā pajahatha,||<br />
					tā samati-k-kamatha evam-etāsaɱ pahānaɱ hoti,||<br />
					evam-etāsaɱ samati-k-kamo hoti.|| ||</p>

					<p class="f4">Tatra, bhikkhave, yāni cha nekkhamma-sitāni somanassāni,||<br />
					tāni nissāya tāni āgamma,||<br />
					yāni cha nekkhamma-sitāni domanassāni.|| ||</p>

					<p class="f4">Tāni pajahatha,||<br />
					tāni samati-k-kamatha.|| ||</p>

					<p class="f4">Evam etesaɱ pahānaɱ hoti,||<br />
					evam-etesaɱ samati-k-kamo hoti.|| ||</p>

					<p class="f4">Tatra, bhikkhave, yā cha nekkhamma-sitā upekkhā,||<br />
					tā nissāya tā āgamma yāni cha nekkhamma-sitāni somanassāni tāni pajahatha,||<br />
					tāni samati-k-kamatha.|| ||</p>

					<p class="f4">Evam etesaɱ pahānaɱ hoti,||<br />
					evam-etesaɱ samati-k-kamo hoti.|| ||</p>

					<p class="ctr c">&#9632;</p>

					<p class="f4">Atthi bhikkhave, upekkhā nānattā nānatta-sitā.|| ||</p>

					<p class="f4">Atthi upekkhā ekattā ekatta-sitā.|| ||</p>

					<p class="f4">Katamā ca bhikkhave, upekkhā nānattā nānatta-sitā?|| ||</p>

					<p class="f4">Atthi bhikkhave, upekkhā rūpesu,||<br />
					atthi saddesu,||<br />
					atthi gandhesu,||<br />
					atthi rasesu,||<br />
					atthi phoṭṭhabbesu.|| ||</p>

					<p class="f4">Ayaɱ bhikkhave upekkhā nānattā nānatta-sitā.|| ||</p>

					<p class="f4">Katamā ca bhikkhave, upekkhā ekattā ekatta-sitā?</p>

					<p class="f4">Atthi bhikkhave, upekkhā Ākāsanañ-c'āyatananis-sitā,||<br />
					atthi Viññāṇañ-c'āyatananis-sitā,||<br />
					Ākiñ caññ'āyatananis-sitā,||<br />
					atthi N'eva-saññā-nā-saññ'āyatananis-sitā.|| ||</p>

					<p class="f4">Ayaɱ bhikkhave, upekkhā ekattā ekatta-sitā.|| ||</p>

					<p class="f4">Tatra, bhikkhave, yā'yaɱ upekkhā ekattā ekatta-sitā,||<br />
					taɱ nissāya taɱ āgamma,||<br />
					yā'yaɱ upekkhā nānattā nānatta-sitā,||<br />
					taɱ pajahatha,||<br />
					taɱ samati-k-kamatha.|| ||</p>

					<p class="f4">Evam etissā pahānaɱ hoti,||<br />
					evam-etissā samati-k-kamo hoti.|| ||</p>

					<p class="f4">Atammayataɱ bhikkhave, nissāya atammayataɱ āgamma yā'yaɱ upekkhā ekattā ekatta-sitā taɱ pajahatha.|| ||</p>

					<p class="f4">Taɱ samati-k-kamatha.|| ||</p>

					<p class="f4">Evam etissā samati-k-kamo hoti.|| ||</p>

					<p class="f4">Tatr'idaɱ <a id="pg221"><span class="f2 g"><b>[221]</b></span></a> nissāya idaɱ pajahathā'ti iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="f4">'Tayo sati-paṭṭhānā yadariyo sevati,||<br />
					yadariyo seva-māno Satthā gaṇamanusāsitumaraha' ti pi iti kho pan'etaɱ vuttaɱ.|| ||</p>

					<p class="f4">Kiñ c'etaɱ paṭicca vuttaɱ:||<br />
					idha bhikkhave,||<br />
					Satthā sāvakānaɱ dhammaɱ deseti anukampako hitesī anukampaɱ upādāya:||<br />
					'idaɱ vo hitāya idaɱ vo sukhāyā' ti.|| ||</p>

					<p class="f4">Tassa sāvakā na sussūsanti.|| ||</p>

					<p class="f4">Na sotaɱ odahanti.|| ||</p>

					<p class="f4">Na aññā-cittaɱ upaṭṭhapenti.|| ||</p>

					<p class="f4">Vokkamma ca Satth-usāsanaɱ vattanti.|| ||</p>

					<p class="f4">Tatra,||<br />
					bhikkhave,||<br />
					Tathāgato na c'eva attamato hoti.|| ||</p>

					<p class="f4">Na ca atta-manataɱ paṭisaŋvedeti.|| ||</p>

					<p class="f4">Anavassuto ca viharati sato sampajāno.|| ||</p>

					<p class="f4">Idaɱ,||<br />
					bhikkhave,||<br />
					paṭhamaɱ sati-paṭṭhānaɱ,||<br />
					yadariyo sevati,||<br />
					yadariyo seva-māno Satthā gaṇamanusāsitumarahati.|| ||</p>

					<p class="f4">Puna ca paraɱ bhikkhave,||<br />
					Satthā sāvakānaɱ dhammaɱ deseti anukampako hitesī anukampaɱ upādāya:||<br />
					'idaɱ vo hitāya,||<br />
					idaɱ vo sukhāyā' ti.|| ||</p>

					<p class="f4">Tassa ekacce sāvākā na sussūsanti,||<br />
					na sotaɱ odahanti,||<br />
					na aññā-cittaɱ upaṭṭhapenti.|| ||</p>

					<p class="f4">Vokkamma ca Satth-usāsanaɱ vattanti.|| ||</p>

					<p class="f4">Ekacce sāvakā sussūsanti.|| ||</p>

					<p class="f4">Sotaɱ odahanti aññā-cittaɱ upaṭṭhapenti.|| ||</p>

					<p class="f4">Na ca vokkamma Satth-usāsanaɱ vattanti.|| ||</p>

					<p class="f4">Tatra,||<br />
					bhikkhave,||<br />
					Tathāgato na c'eva attamato hoti,||<br />
					na ca atta-manataɱ paṭisaŋvedeti.|| ||</p>

					<p class="f4">Na ca anatta-mano hoti.|| ||</p>

					<p class="f4">Na ca anatta-manataɱ paṭisaŋvedeti.|| ||</p>

					<p class="f4">Attamanatañ ca anatta-manatañ ca1 tadūbhayaɱ abhini-vajchetvā so upekkhako viharati sato sampajāno.|| ||</p>

					<p class="f4">Idaɱ vuccati bhikkhave,||<br />
					dutiyaɱ sati-paṭṭhānaɱ yadariyo sevati,||<br />
					yadariyo seva-māno Satthā gaṇamanusāsitumarahati.|| ||</p>

					<p class="f4">Puna ca paraɱ bhikkhave,||<br />
					Satthā sāvakānaɱ dhammaɱ deseti anukampako hitesī anukampaɱ upādāya:||<br />
					'idaɱ vo hitāya,||<br />
					idaɱ vo sukhāyā'ti tassa sāvakā sussūsanti,||<br />
					sotaɱ odahanti,||<br />
					aññā-cittaɱ upaṭṭhapenti,||<br />
					na ca vokkamma Satth-usāsanaɱ vattanti.|| ||</p>

					<p class="f4">Tatra,||<br />
					bhikkhave,||<br />
					Tathāgato atta-mano c'eva hoti,||<br />
					atta-manatañ ca paṭisaŋvedeti.|| ||</p>

					<p class="f4">Anavassuto ca viharati sato sampajāno.|| ||</p>

					<p class="f4">Idaɱ vuccati bhikkhave,||<br />
					tatiyaɱ sati-paṭṭhānaɱ yadariyo sevati yadariyo seva-māno Satthā gaṇamanusāsitumarahati.|| ||</p>

					<p class="f4"><a id="pg222"><span class="f2 g"><b>[222]</b></span></a> Tayo sati-paṭṭhānā yadariyo sevati,||<br />
					yadariyo seva-māno Satthā gaṇamanusāsitumarahatīti iti yaɱ taɱ vuttaɱ idam etaɱ,||<br />
					paṭicca vuttaɱ.|| ||</p>

					<p class="f4">So vuccati yoggācariyānaɱ anuttaro purisa-damma-sārathīti iti kho pan'etaɱ vuttaɱ,||<br />
					kiñ c'etaɱ paṭicca vuttaɱ:||<br />
					hatth'idamakena bhikkhave,||<br />
					hatth'idammo sārito ekaɱ yeva disaɱ dhāvati,||<br />
					puratthimaɱ vā pacchimaɱ vā uttaraɱ vā dakkhiṇaɱ vā.|| ||</p>

					<p class="f4">Assadamakena bhikkhave,||<br />
					assa-dammo sārito ekaɱ yeva disaɱ dhāvati,||<br />
					puratthimaɱ vā pacchimaɱ vā uttaraɱ vā dakkhiṇaɱ vā.|| ||</p>

					<p class="f4">Godamakena bhikkhave,||<br />
					godammo sārito ekaɱ yeva disaɱ dhāvati puratthimaɱ vā pacchimaɱ vā uttaraɱ vā dakkhiṇaɱ vā.|| ||</p>

					<p class="f4">Tathāgatena hi bhikkhave,||<br />
					arahatā Sammā-SamBuddhena purisa-dammo sārito aṭṭhadisā vidhāvati rūpī rūpāni passati.|| ||</p>

					<p class="f4">Ayaɱ paṭhamā disā1 ajjhattaɱ arūpa-saññī bahiddhā rūpāni passati.|| ||</p>

					<p class="f4">Ayaɱ dutiyā disā.|| ||</p>

					<p class="f4">Subhantv'eva adhimutto hoti.|| ||</p>

					<p class="f4">Ayaɱ tatiyā disā.|| ||</p>

					<p class="f4">Sabbaso rūpa-saññānaɱ samati-k-kamā paṭigha-saññānaɱ atthaŋ-gamā nānatta-saññānaɱ amanasi-kārā 'ananto ākāso'ti Ākāsanañ-c'āyatanaɱ upasampajja viharati.|| ||</p>

					<p class="f4">Ayaɱ catutthī disā.|| ||</p>

					<p class="f4">Sabbaso Ākāsanañ-c'āyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja viharati ayaɱ pañcamī disā.|| ||</p>

					<p class="f4">Sabbaso Viññāṇañ-c'āyatanaɱ samati-k-kamma 'N'atthi kiñcī' ti Ākiñcaññ'āyatanaɱ upasampajja viharati.|| ||</p>

					<p class="f4">Ayaɱ chaṭṭhi disā.|| ||</p>

					<p class="f4">Sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharati.|| ||</p>

					<p class="f4">Ayaɱ sattamī disā.|| ||</p>

					<p class="f4">Sabbaso n'evasaññā nāsaññāyatanaɱ samati-k-kamma saññā-vedayita-nirodhaɱ upasampajja viharati.|| ||</p>

					<p class="f4">Ayaɱ aṭṭhamī disā.|| ||</p>

					<p class="f4">Tathāgatena bhikkhave,||<br />
					arahatā Sammā-SamBuddhena purisa-dammo sārito.|| ||</p>

					<p class="f4">Imā aṭṭha disā vidhāvati.|| ||</p>

					<p class="f4">So vuccati yoggācariyānaɱ anuttaro purisa-damma-sārathīti iti yaɱ taɱ vuttaɱ,||<br />
					idam etaɱ paṭicca vuttanti.|| ||</p>

					<p class="f4">Idamoca Bhagavā attamanā te bhikkhū Bhagavato bhāsitaɱ abhinandunti.|| ||</p>

					<p class="f4 ctr">saḷāyatanavibhaŋgasuttaɱ sattamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>