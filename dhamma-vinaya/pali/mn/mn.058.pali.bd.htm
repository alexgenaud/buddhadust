<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 58. Explaining to Prince Abhaya how it might come to happen that the Buddha says something to someone that upsets them greatly, he outlines the various ways in which an awakened one approaches taking opportunity to speak." />
<title>MN 58: Abhaya Rāja-Kumāra Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p58">Sutta 58</a></h4>

					<h1>Abhaya Rāja-Kumāra Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg392"><span class="f2 g"><b>[392]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.058.chlm.sbb.htm#p1">chlm</a>][<a href="../../../dhamma-vinaya/pts/mn/mn.058.horn.pts.htm">pts</a>][<a href="../../../dhamma-vinaya/ati/mn/mn.058.than.ati.htm#p1">than</a>][<a href="../../../dhamma-vinaya/mnl/mn/mn.058.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Rājagahe viharati Veluvane Kalandakanivāpe.|| ||</p>

					<p class="f4">Atha kho Abhayo rāja-kumāro yena Nigaṇṭho Nātaputto ten'upasaṅkami.|| ||</p>

					<p class="f4">Upasaṅkamitvā Nigaṇṭhaṃ Nātaputtaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Abhayaṃ rāja-kumāraṃ Nigaṇṭho Nātaputto etad avoca:|| ||</p>

					<p class="f4">"Ehi tvaṃ rāja-kumāra,||<br />
					samaṇassa Gotamassa vādaṃ āropehi.|| ||</p>

					<p class="f4">Evaṃ te kalyāṇo kitti-saddo ababhuggacchati:||<br />
					'Abhayena rāja-kumārena samaṇassa Gotamassa evaṃ mahiddhikassa evaṃ mah-ā-nubhāvassa vādo āropito'" ti.|| ||</p>

					<p class="f4">"Yathā kathaṃ panāhaṃ bhante samaṇassa Gotamassa evaṃ mahiddhikassa||<br />
					evaṃ mānubhāvassa vādaṃ āropessāmī" ti?|| ||</p>

					<p class="f4">"Ehi tvaṃ rāja-kumāra,||<br />
					yena Samaṇo Gotamo ten'upasaṅkama,||<br />
					upasaṅkamitvā samaṇaṃ Gotamaṃ evaṃ vadehi:|| ||</p>

					<p class="f4">'Bhāseyya nu kho bhante Tathāgato taṃ vācaṃ yā sā vācā paresaṃ appiyā amanāpā' ti?|| ||</p>

					<p class="f4">Sace te Samaṇo Gotamo evaṃ puṭṭho evaṃ vyākaroti:|| ||</p>

					<p class="f4">'Bhāseyya rāja-kumāra,||<br />
					Tathāgato taṃ vācaṃ yā sā vācā paresaṃ appiyā amanāpā' ti.|| ||</p>

					<p class="f4">Tam enaṃ tvaṃ evaṃ vadeyyāsi:|| ||</p>

					<p class="f4">'Atha kiñ carahi te bhante puthujjanena nānā-karaṇaṃ,||<br />
					puthujjano pi hi taṃ vācaṃ bhāseyya,||<br />
					yā sā vācā paresaṃ appiyā amanāpā' ti.|| ||</p>

					<p class="f4">Sace pana te Samaṇo Gotamo evaṃ puṭṭho evaṃ vyākaroti:|| ||</p>

					<p class="f4">'Na rāja-kumāra Tathāgato taṃ vācaṃ bhāseyya yā sā vācā <a id="pg393"><span class="f2 g"><b>[393]</b></span></a> paresaṃ appiyā amanāpā' ti.|| ||</p>

					<p class="f4">Tam enaṃ tvaṃ evaṃ vadeyyāsi:|| ||</p>

					<p class="f4">'Atha kiñ carahi te bhante devadatto vyākato:||<br />
					"Āpāyiko devadatto,||<br />
					nerayiko devadatto,||<br />
					kappaṭṭho devadatto,||<br />
					atekiccho devadatto" ti.|| ||</p>

					<p class="f4">Tāya ca pana te vācāya devadatto kupito ahosi anatta-mano' ti.|| ||</p>

					<p class="f4">Imaṃ kho te rāja-kumāra,||<br />
					Samaṇo Gotamo ubhato koṭikaṃ pañhaṃ puṭṭho samāno n'eva sakkhiti uggilituṃ||<br />
					n'eva sakkhiti ogilituṃ.|| ||</p>

					<p class="f4">Seyyathā pi nāma purisassa ayosiṅghāṭakaṃ kaṇṭhe vilaggaṃ,||<br />
					so n'eva sakkuṇeyya uggilituṃ,||<br />
					n'eva sakuṇeyya ogilituṃ.|| ||</p>

					<p class="f4">Evam eva kho te rāja-kumāra Samaṇo Gotamo imaṃ ubhatokoṭikaṃ pañhaṃ puṭṭho samāno n'eva sakkhiti uggilituṃ,||<br />
					n'eva sakkhiti ogilitun" ti.|| ||</p>

					<p class="f4">"Evaṃ bhante" ti kho Abhayo rāja-kumāro Nigaṇṭhassa Nātaputtassa paṭi-s-sutvā uṭṭhāy āsanā Nigaṇṭhaṃ Nātaputtaṃ abhivādetvā padakkhiṇaṃ katvā yena Bhagavā ten'upasaṅkami,||<br />
					upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnassa kho Abhayassa rāja-kumārassa suriyaṃ oloketvā etad ahosi.|| ||</p>

					<p class="f4">"Akālo kho ajja Bhagavato vādaṃ āropetuṃ,||<br />
					sve dānāhaṃ sake nivesane Bhagavato vādaṃ āropessāmī" ti||<br />
					Bhagavantaṃ etad avoca:|| ||</p>

					<p class="f4">"Adhivāsetu me bhante Bhagavā svātanāya attacatuttho bhattan" ti?|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Abhayo rāja-kumāro Bhagavato adhivāsanaṃ viditvā uṭṭhāy āsanā Bhagavantaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho Bhagavā tassā rattiyā accayena pubbaṇha-samayaṃ nivāsetvā patta-cīvaraṃ ādāya yena Abhayassa rāja-kumārassa nivesanaṃ ten'upasaṅkami.|| ||</p>

					<p class="f4">Upasaṅkamitvā paññatte āsane nisīdi.|| ||</p>

					<p class="f4">Atha kho Abhayo rāja-kumāro Bhagavantaṃ paṇītena khādanīyena bhojanīyena sahatthā santappesi sampavāresi.|| ||</p>

					<p class="f4">Atha kho Abhayo rāja-kumāro Bhagavantaṃ bhuttāviṃ onīta-patta-pāṇiṃ aññataraṃ nīcaṃ āsanaṃ gahetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Abhayo rāja-kumāro Bhagavantaṃ etad avoca:|| ||</p>

					<p class="f4">"Bhāseyya nu kho bhante Tathāgato taṃ vācaṃ yā sā vācā paresaṃ appiyā amanāpā" ti.|| ||</p>

					<p class="f4">"Na kho'ttha rāja-kumāra ekaṃsenā" ti.|| ||</p>

					<p class="f4">"Ettha bhante anassuṃ Nigaṇṭhā" ti.|| ||</p>

					<p class="f4">"Kiṃ pana tvaṃ rāja-kumāra evaṃ vadesi:|| ||</p>

					<p class="f4"><a id="pg394"><span class="f2 g"><b>[394]</b></span></a> 'Ettha bhante anassuṃ Nigaṇṭhā'" ti?|| ||</p>

					<p class="f4">"Idāhaṃ bhante yena Nigaṇṭho Nātaputto ten'upasaṅkami.|| ||</p>

					<p class="f4">Upasaṅkamitvā Nigaṇṭhaṃ Nātaputtaṃ abhivādetvā eka-m-antaṃ nisīdiṃ.|| ||</p>

					<p class="f4">Eka-m-antaṃ nisinnaṃ kho maṃ bhante Nigaṇṭho Nātaputto etad avoca:|| ||</p>

					<p class="f4">'Ehi tvaṃ rāja-kumāra,||<br />
					yena Samaṇo Gotamo ten'upasaṅkama,||<br />
					upasaṅkamitvā samaṇaṃ Gotamaṃ evaṃ vadehi:|| ||</p>

					<p class="f4">"Bhāseyya nu kho bhante Tathāgato taṃ vācaṃ yā sā vācā paresaṃ appiyā amanāpā" ti?|| ||</p>

					<p class="f4">Sace te Samaṇo Gotamo evaṃ puṭṭho evaṃ vyākaroti:|| ||</p>

					<p class="f4">"Bhāseyya rāja-kumāra,||<br />
					Tathāgato taṃ vācaṃ yā sā vācā paresaṃ appiyā amanāpā" ti.|| ||</p>

					<p class="f4">Tam enaṃ tvaṃ evaṃ vadeyyāsi:|| ||</p>

					<p class="f4">"Atha kiñ carahi te bhante puthujjanena nānā-karaṇaṃ,||<br />
					puthujjano pi hi taṃ vācaṃ bhāseyya,||<br />
					yā sā vācā paresaṃ appiyā amanāpā" ti.|| ||</p>

					<p class="f4">Sace pana te Samaṇo Gotamo evaṃ puṭṭho evaṃ vyākaroti:|| ||</p>

					<p class="f4">"Na rāja-kumāra Tathāgato taṃ vācaṃ bhāseyya yā sā vācā paresaṃ appiyā amanāpā" ti.|| ||</p>

					<p class="f4">Tam enaṃ tvaṃ evaṃ vadeyyāsi:|| ||</p>

					<p class="f4">"Atha kiñ carahi te bhante devadatto vyākato:||<br />
					'Āpāyiko devadatto,||<br />
					nerayiko devadatto,||<br />
					kappaṭṭho devadatto,||<br />
					atekiccho devadatto' ti.|| ||</p>

					<p class="f4">Tāya ca pana te vācāya devadatto kupito ahosi anatta-mano" ti.|| ||</p>

					<p class="f4">Imaṃ kho te rāja-kumāra,||<br />
					Samaṇo Gotamo ubhato koṭikaṃ pañhaṃ puṭṭho samāno n'eva sakkhiti uggilituṃ||<br />
					n'eva sakkhiti ogilituṃ.|| ||</p>

					<p class="f4">Seyyathā pi nāma purisassa ayosiṅghāṭakaṃ kaṇṭhe vilaggaṃ,||<br />
					so n'eva sakkuṇeyya uggilituṃ,||<br />
					n'eva sakuṇeyya ogilituṃ.|| ||</p>

					<p class="f4">Evam eva kho te rāja-kumāra Samaṇo Gotamo imaṃ ubhatokoṭikaṃ pañhaṃ puṭṭho samāno n'eva sakkhiti uggilituṃ,||<br />
					n'eva sakkhiti ogilitun' ti.|| ||</p>

					<p class="f4">Tena kho pana samayena daharo kumāro mando uttāna-seyyako Abhayassa rāja-kumārassa aṅke nisinno hoti.|| ||</p>

					<p class="f4">Atha kho Bhagavā Abhayaṃ rāja-kumāraṃ etad avoca:|| ||</p>

					<p class="f4">"Taṃ kiṃ <a id="pg395"><span class="f2 g"><b>[395]</b></span></a> maññasi rāja-kumāra?|| ||</p>

					<p class="f4">Sac'āyaṃ kumāro tuyhaṃ vā pamādam-anvāya dhātiyā vā pamādam-anvāya kaṭṭhaṃ vā kaṭhalaṃ vā mukhe āhareyya,||<br />
					kinti naṃ kareyyāsī" ti?|| ||</p>

					<p class="f4">"Āhareyy'assāhaṃ bhante.|| ||</p>

					<p class="f4">Sace ahaṃ bhante na sakkuṇeyyaṃ ādiken'eva āhattuṃ,||<br />
					vāmena hatthena sīsaṃ pariggahetvā dakkhiṇena hatthena vaṅkaṅguliṃ karitvā salohitam pi āhareyyaṃ.|| ||</p>

					<p class="f4">Taṃ kissa hetu?|| ||</p>

					<p class="f4">Atthi me bhante kumāre anukampā" ti.|| ||</p>

					<p class="f4">"Evam eva kho rāja-kumāra,||<br />
					yaṃ Tathāgato vācaṃ jānāti abhūtaṃ atacchaṃ anattha-saṃhitaṃ,||<br />
					sā ca paresaṃ appiyā amanāpā,||<br />
					na taṃ Tathāgato vācaṃ bhāsati.|| ||</p>

					<p class="f4">Yam pi Tathāgato vācaṃ jānāti bhūtaṃ tacchaṃ anattha-saṃhitaṃ||<br />
					sā ca paresaṃ appiyā amanāpā,||<br />
					tam pi Tathāgato vācaṃ na bhāsati.|| ||</p>

					<p class="f4">Yañ ca kho Tathāgato vācaṃ jānāti bhūtaṃ tacchaṃ attha-saṃhitaṃ||<br />
					sā ca paresaṃ appiyā amanāpā,||<br />
					tatra kāl'aññū Tathāgato hoti tassā vācāya veyyākaraṇāya.|| ||</p>

					<p class="f4">Yaṃ Tathāgato vācaṃ jānāti abhūtaṃ atacchaṃ anattha-saṃhitaṃ||<br />
					sā ca paresaṃ piyā manāpā,||<br />
					na taṃ Tathāgato vācaṃ bhāsati.|| ||</p>

					<p class="f4">Yam pi Tathāgato vācaṃ jānāti bhūtaṃ tacchaṃ anattha-saṃhitaṃ||<br />
					sā ca paresaṃ piyā manāpā,||<br />
					tam pi Tathāgato vācaṃ na bhāsati.|| ||</p>

					<p class="f4">Yañ ca kho Tathāgato vācaṃ jānāti bhūtaṃ tacchaṃ attha-saṃhitaṃ||<br />
					sā ca paresaṃ piyā manāpā,||<br />
					tatra kāl'aññū Tathāgato hoti tassā vācāya veyyākaraṇāya.|| ||</p>

					<p class="f4">Taṃ kissa hetu?|| ||</p>

					<p class="f4">Atthi rāja-kumāra Tathāgatassa sattesu anukampā" ti?|| ||</p>

					<p class="f4">"Ye'me bhante khattiya-paṇḍitā pi||<br />
					brāhmaṇa-paṇḍitā pi||<br />
					gahapati-paṇḍitā pi||<br />
					samaṇa-paṇḍitā pi pañhaṃ abhisaṅkhāritvā Tathāgataṃ upasaṅkamitvā pucchanti,||<br />
					pubbe va nu kho etaṃ bhante Bhagavato cetaso parivitakkitaṃ hoti:|| ||</p>

					<p class="f4">'Ye maṃ upasaṅkamitvā evaṃ pucchi'ssan' ti,|| ||</p>

					<p class="f4">tes'āhaṃ evaṃ puṭṭho evaṃ vyākarissāmīti,||<br />
					udāhu ṭhānaso v'etaṃ Tathāgataṃ paṭibhātī" ti?|| ||</p>

					<p class="f4">"Tena hi rāja-kumāra taṃ yeva ettha paṭipucchissāmi,||<br />
					yathā te khameyya,||<br />
					tathā naṃ vyākareyyāsi.|| ||</p>

					<p class="f4">Taṃ kiṃ maññasi rāja-kumāra?|| ||</p>

					<p class="f4">Kusalo tvaṃ rathassa aṅgapaccaṅgānan" ti?|| ||</p>

					<p class="f4">"Evaṃ bhante,||<br />
					kusalo ahaṃ rathassa aṅgapaccaṅgānan" ti.|| ||</p>

					<p class="f4">"Taṃ kim maññasi rāja-kumāra?|| ||</p>

					<p class="f4">Ye taṃ upasaṅkamitvā evaṃ puccheyyuṃ:|| ||</p>

					<p class="f4">'Kiṃ nām idaṃ rathassa aṅgapaccaṅgan' ti?|| ||</p>

					<p class="f4">pubbe nu kho te etaṃ cetaso pari- <a id="pg396"><span class="f2 g"><b>[396]</b></span></a> vitakkitaṃ assa:|| ||</p>

					<p class="f4">'Ye maṃ upasaṅkamitvā evaṃ pucchissanti tes'āhaṃ evaṃ puṭṭho evaṃ vyākarissāmī' ti?|| ||</p>

					<p class="f4">udāhu ṭhānaso v'etaṃ taṃ paṭibhāseyyā" ti?|| ||</p>

					<p class="f4">"Ahaṃ hi bhante rathiko saññato kusalo rathassa aṅgapaccaṅgānaṃ,||<br />
					sabbāni me rathassa aṅgapaccaṅgāni suviditāni,||<br />
					ṭhānaso v'etaṃ maṃ paṭibhāseyyā" ti.|| ||</p>

					<p class="f4">"Evam eva kho rāja-kumāra ye te khattiya-paṇḍitā pi||<br />
					brāhmaṇa-paṇḍitā pi||<br />
					gahapati-paṇḍitā pi||<br />
					samaṇa-paṇḍitā pi pañhaṃ abhisaṅkhāritvā Tathāgataṃ upasaṅkamitvā pucchanti||<br />
					ṭhānaso v'etaṃ Tathāgataṃ paṭibhāti.|| ||</p>

					<p class="f4">Taṃ kissa hetu?|| ||</p>

					<p class="f4">Sā hi rāja-kumāra Tathāgatassa dhamma-dhātu suppaṭi-viddhā yassā dhamma-dhātuyā suppaṭi-viddhattā ṭhānaso v'etaṃ Tathāgataṃ paṭibhātī" ti.|| ||</p>

					<p class="f4">Evaṃ vutte Abhayo rāja-kumāro Bhagavantaṃ etad avoca:|| ||</p>

					<p class="f4">"Abhikkantaṃ bhante!|| ||</p>

					<p class="f4">Abhikkantaṃ bhante!|| ||</p>

					<p class="f4">Seyyathā pi bho Gotama nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					'cakkhu-manto rūpāni dakkhintī' ti,||<br />
					evam evaṃ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaṃ bhavantaṃ Gotamaṃ saraṇaṃ gacchāmi||<br />
					Dhammañ ca||<br />
					bhikkhu-saṅghañ ca.|| ||</p>

					<p class="f4">Upāsakaṃ maṃ bhavaṃ Gotamo dhāretu ajja-t-agge pāṇupetaṃ saraṇaṃ gatan" ti.|| ||</p>

					<p class="ctr">Abhaya Rāja-Kumāra Suttaṃ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>