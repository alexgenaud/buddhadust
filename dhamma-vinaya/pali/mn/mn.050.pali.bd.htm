<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya 50. Mara tries to upset Maha Moggallāna and is told of Maha Moggallāna's own experience as Mara attempting to upset bhikkhus where he ends up in Niraya with the body of a man and the head of a fish boiling for many hundreds of thousands of years. The gatha at the end is about as close to an old-time curse as is found in Buddhism." />
<title>MN 50: Māra Tajjaniya Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					5. Cūḷa Yamaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p50">Sutta 50</a></h4>

					<h1>Māra Tajjaniya Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg332"><span class="f2 g"><b>[332]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.050.chlm.sbb.htm#p1">chlm</a>][<a href="../../../dhamma-vinaya/pts/mn/mn.050.horn.pts.htm#p1">pts</a>][<a href="../../../dhamma-vinaya/mnl/mn/mn.050.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Mahā Moggallāno Bhaggesu viharati Suɱsumāragire Bhesakaḷāvane Migadāye.|| ||</p>

					<p class="f4">Tena kho pana samayen'āyasmā Mahā Moggallāno abbhokāse caṅkamati.|| ||</p>

					<p class="f4">2. Tena kho pana samayena Māro pāpimā āyasmato Mahā Moggallānassa kucchigato hoti koṭṭhamanupaviṭṭho.|| ||</p>

					<p class="f4">Atha kho āyasmato Mahā Moggallānassa etad ahosi:|| ||</p>

					<p class="f4">Kin nu kho me kucchi garugaru viya māsācitaɱ maññe ti.|| ||</p>

					<p class="f4">Atha kho āyasmā Mahā Moggallāno caṅkamā orohitvā vihāraɱ pavisitvā paññatte āsane nisīdi.|| ||</p>

					<p class="f4">Nisajja kho āyasmā Mahā Moggallāno paccattaɱ yoniso manas'ākāsi.|| ||</p>

					<p class="f4">3. Addasā kho āyasmā Mahā Moggallāno Māraɱ pāpimantaɱ kucchigataɱ koṭṭham-anupaviṭṭhaɱ,||<br />
					disvāna Māraɱ pāpimantaɱ etad avoca:|| ||</p>

					<p class="f4">Nikkhama pāpima,||<br />
					ni-k-khama pāpima,||<br />
					mā Tathāgataɱ vihesesi||<br />
					mā Tathāgata-sāvakaɱ.|| ||</p>

					<p class="f4">Mā te ahosi dīgha-rattaɱ ahitāya dukkhāyāti.|| ||</p>

					<p class="f4">4. Atha kho Mārassa pāpimato etad ahosi:|| ||</p>

					<p class="f4">"Ajānam eva kho maɱ ayaɱ samaṇo apassaɱ evam āha:|| ||</p>

					<p class="f4">'Nikkhama pāpima,||<br />
					ni-k-khama pāpima,||<br />
					mā Tathāgataɱ vihesesi||<br />
					mā Tathāgata-sāvakaɱ.|| ||</p>

					<p class="f4">Mā te ahosi dīgha-rattaɱ ahitāya dukkhāyā' ti.|| ||</p>

					<p class="f4">Yo pi'ssa so Satthā,||<br />
					so pi maɱ n'eva khippaɱ jāneyya,||<br />
					kuto pana maɱ ayaɱ sāvako jānissatī" ti.|| ||</p>

					<p class="f4">5. Atha kho āyasmā Mahā Moggallāno Māraɱ pāpimantaɱ etad avoca:|| ||</p>

					<p class="f4">"Evam pi kho tāhaɱ pāpima jānāmi,||<br />
					mā tvaɱ maññittho:||<br />
					na maɱ jānātī ti||<br />
					Māro tvam asi pāpima.|| ||</p>

					<p class="f4">Tuyhaɱ hi pāpima evaɱ hoti:|| ||</p>

					<p class="f4">'Ajānam eva kho maɱ ayaɱ samaṇo apassaɱ evam āha:|| ||</p>

					<p class="f4">Nikkhama pāpima,||<br />
					ni-k-khama pāpima,||<br />
					mā Tathāgataɱ vihesesi,||<br />
					mā Tathāgata-sāvakaɱ.|| ||</p>

					<p class="f4">Mā te ahosi dīgha-rattaɱ ahitāya dukkhāyā' ti.|| ||</p>

					<p class="f4">Yo pi'ssa so Satthā,||<br />
					so pi maɱ n'eva khippaɱ jāneyya,||<br />
					kuto pana maɱ ayaɱ sāvako jānissatī" ti.|| ||</p>

					<p class="f4">6. Atha kho Mārassa pāpimato etad ahosi:|| ||</p>

					<p class="f4">Jānam eva kho maɱ ayaɱ samaṇo passaɱ evam āha:|| ||</p>

					<p class="f4">Nikkhama pāpima,||<br />
					ni-k-khama pāpima,||<br />
					mā Tathāgataɱ vihesesi,||<br />
					mā Tathāgata-sāvakaɱ.|| ||</p>

					<p class="f4">Mā te ahosi dīgha-rattaɱ ahitāya dukkhāyāti.|| ||</p>

					<p class="f4">Atha kho Māro pāpimā <a id="pg333"><span class="f2 g"><b>[333]</b></span></a> āyasmato Mahā Moggallānassa mukhato uggantvā paccaggaḷe aṭṭhāsi.|| ||</p>

					<p class="f4">7. Addasā kho āyasmā Mahā Moggallāno Māraɱ pāpimantaɱ paccaggaḷe ṭhitaɱ||<br />
					disvāna Māraɱ pāpimantaɱ etad avoca:|| ||</p>

					<p class="f4">Ettha pi kho tāhaɱ, pāpima passāmi,||<br />
					mā tvaɱ maññattho:|| ||</p>

					<p class="f4">Na maɱ passatī ti.|| ||</p>

					<p class="f4">Eso tvaɱ pāpima paccaggaḷe ṭhito.|| ||</p>

					<p class="f4">8. Bhūtapubbāhaɱ pāpima Dūsī nāma māro ahosiɱ.|| ||</p>

					<p class="f4">Tassa me Kāḷī nāma bhaginī tassā tvaɱ putto.|| ||</p>

					<p class="f4">So me tvaɱ bhāgineyyo hosi.|| ||</p>

					<p class="f4">Tena kho pana pāpima samayena Kakusandho Bhagavā arahaɱ Sammāsambuddho loke uppanno hoti.|| ||</p>

					<p class="f4">Kakusandhassa kho pana pāpima Bhagavato arahato Sammā Sambuddhassa Vidhura-Sañjīva nāma sāvakayugaɱ ahosi aggaɱ bhaddayugaɱ.|| ||</p>

					<p class="f4">Yāvatā kho pana pāpima Kakusandhassa Bhagavato arahato Sammā Sambuddhassa sāvakā,||<br />
					nāssu'dha koci āyasmatā Vidhurena samasamo hoti yad idaɱ Dhamma-desanāya.|| ||</p>

					<p class="f4">Iminā kho etaɱ pāpima pariyāyen'āyasmato Vidhurassa Vidhūro Vidhūro t'veva samaññā udapādi.|| ||</p>

					<p class="f4">Āyasmā pana pāpima Sañjīvo arañña-gato pi rukkha-mūla-gato pi suññ-ā-gāra-gato pi appakasiren'eva saññā-vedayita-nirodhaɱ samāpajjati.|| ||</p>

					<p class="f4">Bhūta-pubbaɱ pāpima āyasmā Sañjīvo aññatarasmiɱ rukkha-mūle saññā-vedayita-nirodhaɱ samāpanno nisinno hoti.|| ||</p>

					<p class="f4">Addasaɱsu kho pāpima gopālakā pasupālakā kassakā pathāvino āyasmantaɱ Sañjīvaɱ aññatarasmiɱ rukkha-mūle saññā-vedayita-nirodhaɱ samāpajjitvā nisinnaɱ||<br />
					disvāna n'esaɱ etad ahosi:|| ||</p>

					<p class="f4">Acchariyaɱ vata bho,||<br />
					abbhutaɱ vata bho,||<br />
					ayaɱ samaṇo nisinnako va kāla-kato,||<br />
					handa naɱ dahāmāti.|| ||</p>

					<p class="f4">Atha kho te pāpima gopālakā pasupālakā kassakā pathāvino tiṇañ ca kaṭṭhañ ca gomayañ ca saṅkaḍḍhitvā āyasmato Sañjīvassa kāye upacinitvā aggiɱ datvā pakkamiɱsu.|| ||</p>

					<p class="f4">Atha kho pāpima āyasmā Sañjīvo tassā rattiyā accayena tāya samāpattiyā vuṭṭha-hitvā cīvarāni papphoṭetvā pubbaṇha-samayaɱ nivāsetvā patta-cīvaraɱ ādāya gāmaɱ piṇḍāya pāvisi.|| ||</p>

					<p class="f4">Addasaɱsu kho te pāpima gopālakā pasupālakā kassakā pathāvino āyasmantaɱ Sañjīvaɱ piṇḍāya carantaɱ||<br />
					disvāna n'esaɱ etad ahosi:|| ||</p>

					<p class="f4">Acchariyaɱ vata bho,||<br />
					abbhutaɱ vata bho,||<br />
					ayaɱ samaṇo nisinnako va kāla-kato,||<br />
					svāyaɱ patisañjīvito <a id="pg334"><span class="f2 g"><b>[334]</b></span></a> ti.|| ||</p>

					<p class="f4">Iminā kho etaɱ pāpima pariyāyen'āyasmato Sañjīvassa Sañjīvo Sañjīvo t'veva samaññā udapādi.|| ||</p>

					<p class="f4">9. Atha kho pāpima Dūsissa Mārassa etad ahosi:|| ||</p>

					<p class="f4">Imesaɱ kho ahaɱ bhikkhūnaɱ sīlavantānaɱ kalyāṇa-dhammānaɱ n'eva jānāmi āgatiɱ vā gatiɱ vā.|| ||</p>

					<p class="f4">Yan nūn-ā-haɱ brāhmaṇa-gahapatike anvāviseyyaɱ:|| ||</p>

					<p class="f4">Etha tumhe bhikkhū sīlavante kalyāṇa-dhamme akkosatha paribhāsatha rosetha vihesetha.|| ||</p>

					<p class="f4">App'eva nāma tumhehi akkosiyamānānaɱ paribhāsiyamānānaɱ rosiyamānānaɱ vihesiyamānānaɱ siyā cittassa aññathattaɱ,||<br />
					yathā taɱ Dūsī Māro labhetha otāran ti.|| ||</p>

					<p class="f4">Atha kho te pāpima Dūsī Māro brāhmaṇa gahapatike anvāvisi:|| ||</p>

					<p class="f4">Etha tumhe, bhikkhū sīlavante kalyāṇa-dhamme akkosatha paribhāsatha rosetha vihesetha.|| ||</p>

					<p class="f4">App'eva nāma tumhehi akkosiyamānānaɱ paribhāsiyamānānaɱ rosiyamānānaɱ vihesiyamānānaɱ siyā cittassa aññathattaɱ,||<br />
					yathā taɱ Dūsī Māro labhetha otāran ti.|| ||</p>

					<p class="f4">10. Atha kho te pāpima brāhmaṇa-gahapatikā anvāviṭṭhā Dūsinā Mārena bhikkhū sīlavante kalyāṇa-dhamme akkosanti paribhāsanti rosenti vihesenti:|| ||</p>

					<p class="f4">"Ime pana muṇḍakā samaṇakā ibbhā kiṇhā bandhu-pād'āpaccā||<br />
					'jhāyino'smā jhāyino'smā' ti||<br />
					patta-k-khandhā adho-mukhā madhura-kajātā jhāyanti pajjhāyanti nijjhāyanti apajjhāyanti.|| ||</p>

					<p class="f4">Seyyathā pi nāma ulūko rukkhasākhāya mūsikaɱ magayamāno jhāyati pajjhāyati nijjhāyati apajjhāyati,||<br />
					evam ev'ime muṇḍakā samaṇakā ibbhā kiṇhā bandhu-pād'āpaccā:||<br />
					'jhāyino'smā jhāyino'smā' ti||<br />
					patta-k-khandhā adho-mukhā madhura-kajātā jhāyanti pajjhāyanti nijjhāyanti apajjhāyanti.|| ||</p>

					<p class="f4">Seyyathā pi nāma kotthu nadītīre macche magayamāno jhāyati pajjhāyati nijjhāyati apajjhāyati,||<br />
					evam ev'ime muṇḍakā samaṇakā ibbhā kiṇhā bandhu-pād'āpaccā||<br />
					'jhāyino'smā jhāyino'smā' ti||<br />
					patta-k-khandhā adho-mukhā madhura-kajātā jhāyanti pajjhāyanti nijjhāyanti apajjhāyanti.|| ||</p>

					<p class="f4">Seyyathā pi nāma biḷāro sandhisamalasaṅkaṭīre mūsikaɱ magayamāno jhāyati pajjhāyati nijjhāyati apajjhāyati,||<br />
					evam ev'ime muṇḍakā samaṇakā ibbhā kiṇhā bandhupādāpacca||<br />
					'jhāyino'smā jhāyino'smā' ti||<br />
					patta-k-khandhā adho-mukhā madhura-kajātā jhāyanti pajjhāyanti nijjhāyanti apajjhāyanti.|| ||</p>

					<p class="f4">Seyyathā pi nāma gadrabho vahacchinno sandhisamalasaṅkaṭīre jhāyati pajjhāyati nijjhāyati apajjhāyati,||<br />
					evam ev'ime muṇḍakā samaṇakā ibbhā kiṇhā bandhu-pād'āpaccā||<br />
					'jhāyino'smā, jhāyino'smā' ti||<br />
					patta-k-khandhā adho-mukhā madhura-kajātā jhāyanti pajjhāyanti nijjhāyanti apajjhāyantī" ti.|| ||</p>

					<p class="f4">Ye kho pana pāpima tena samayena manussā kālaɱ karonti,||<br />
					yebhuyyena kāyassa bhedā param maraṇā apāyaɱ duggatiɱ vinipātaɱ Nirayaɱ upapajjanti.|| ||</p>

					<p class="f4"><a id="pg335"><span class="f2 g"><b>[335]</b></span></a> 11. Atha kho pāpima Kakusandho Bhagavā arahaɱ Sammāsambuddho bhikkhū āmantesi:|| ||</p>

					<p class="f4">Anvāviṭṭhā kho bhikkhave brāhmaṇa-gahapatikā Dūsinā Mārena:|| ||</p>

					<p class="f4">'Etha tumhe, bhikkhū,||<br />
					sīlavante kalyāṇa-dhamme akkosatha paribhāsatha rosetha vihesetha.|| ||</p>

					<p class="f4">App'eva nāma tumhehi akkosiyamānānaɱ paribhāsiyamānānaɱ rosiyamānānaɱ vihesiyamānānaɱ siyā cittassa aññathattaɱ yathā taɱ Dūsī Māro labhetha otāran ti.|| ||</p>

					<p class="f4">Etha tumhe bhikkhave mettā-saha-gatena cetasā ekaɱ disaɱ pharitvā viharatha,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ mettā-saha-gatena cetasā vipulena mahaggatena appamāṇena averena avyāpajjhena pharitvā viharatha.|| ||</p>

					<p class="f4">Karuṇā-saha-gatena cetasā ekaɱ disaɱ pharitvā viharatha,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ karuṇā-saha-gatena cetasā vipulena mahaggatena appamāṇena averena avyāpajjhena pharitvā viharatha.|| ||</p>

					<p class="f4">Muditā-saha-gatena cetasā ekaɱ disaɱ pharitvā viharatha,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ muditā-saha-gatena cetasā vipulena mahaggatena appamāṇena averena avyāpajjhena pharitvā viharatha.|| ||</p>

					<p class="f4">Upekkhā-saha-gatena cetasā ekaɱ disaɱ pharitvā viharatha,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ upekkhā-saha-gatena cetasā vipulena mahaggatena appamāṇena averena avyāpajjhena pharitvā viharathāti.|| ||</p>

					<p class="f4">12. Atha kho te pāpima bhikkhū Kakusandhena Bhagavatā arahatā Sammā Sambuddhena evaɱ ovadiyamānā evaɱ anusāsiyamānā arañña-gatā pi, rukkha-mūla-gatā pi, suññ-ā-gāra-gatā pi mettā-saha-gatena cetasā ekaɱ disaɱ pharitvā vihariɱsu||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ mettā-saha-gatena cetasā vipulena mahaggatena appamāṇena averena avyāpajjhena pharitvā vihariɱsu.|| ||</p>

					<p class="f4">Karuṇā-saha-gatena cetasā ekaɱ disaɱ pharitvā vihariɱsu,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ karuṇā-saha-gatena cetasā vipulena mahaggatena appamāṇena averena avyāpajjhena pharitvā vihariɱsu.|| ||</p>

					<p class="f4">Muditā-saha-gatena cetasā ekaɱ disaɱ pharitvā vihariɱsu,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ muditā-saha-gatena cetasā vipulena mahaggatena appamāṇena averena avyāpajjhena pharitvā vihariɱsu.|| ||</p>

					<p class="f4">Upekkhā-saha-gatena cetasā ekaɱ disaɱ pharitvā vihariɱsu,||<br />
					tathā dutiyaɱ, tathā tatiyaɱ, tathā catutthiɱ,||<br />
					iti uddham-adho tiriyaɱ sabbadhi sabbattatāya sabbā-vantaɱ lokaɱ upekkhā-saha-gatena cetasā vipulena mahaggatena appamāṇena averena avyāpajjhena pharitvā vihariɱsu.|| ||</p>

					<p class="f4">13. Atha kho pāpima Dūsissa Mārassa etad ahosi:|| ||</p>

					<p class="f4">"Evam pi kho ahaɱ karonto imesaɱ bhikkhūnaɱ sīlavantānaɱ kalyāṇa-dhammānaɱ n'eva jānāmi āgatiɱ vā gatiɱ vā.|| ||</p>

					<p class="f4">Yan nūn-ā-haɱ brāhmaṇa-gahapatike anvāviseyyaɱ:|| ||</p>

					<p class="f4">Etha tumhe, bhikkhū sīlavante kalyāṇa-dhamme sakkarotha garukarotha mānetha <a id="pg336"><span class="f2 g"><b>[336]</b></span></a> pūjetha,||<br />
					app'eva nāma tumhehi sakkarīyamānānaɱ garukarīyamānānaɱ māniyamānānaɱ pūjiyamānānaɱ siyā cittassa aññathattaɱ yathā naɱ Dūsī Māro labhetha otāran ti.|| ||</p>

					<p class="f4">14. Atha kho te pāpima Dūsī Māro brāhmaṇa-gahapatike anvāvisi:|| ||</p>

					<p class="f4">Etha tumhe, bhikkhū sīlavante kalyāṇa-dhamme sakkarotha garukarotha mānetha pūjetha.|| ||</p>

					<p class="f4">App'eva nāma tumhehi sakkarīyamānānaɱ garukarīyamānānaɱ māniyamānānaɱ pūjiyamānānaɱ siyā cittassa aññathattaɱ yathā naɱ Dūsī Māro labhetha otāran ti.|| ||</p>

					<p class="f4">Atha kho te pāpima brāhmaṇa-gahapatikā anvāviṭṭhā Dūsinā Mārena bhikkhū sīlavante kalyāṇa-dhamme sakkaronti garu-karonti mānenti pūjenti.|| ||</p>

					<p class="f4">Ye kho pana pāpima tena samayena manussā kālaɱ karonti,||<br />
					yebhuyyena kāyassa bhedā param maraṇā sugatiɱ saggaɱ lokaɱ upapajjanti.|| ||</p>

					<p class="f4">15. Atha kho pāpima,||<br />
					Kakusandho Bhagavā arahaɱ Sammāsambuddho bhikkhū āmantesi:|| ||</p>

					<p class="f4">Anvāviṭṭhā kho bhikkhave brāhmaṇa-gahapatikā Dūsinā Mārena:|| ||</p>

					<p class="f4">"Etha tumhe, bhikkhū sīlavante kalyāṇa-dhamme sakkarotha garukarotha mānetha pūjetha.|| ||</p>

					<p class="f4">App'eva nāma tumhehi sakkarīyamānānaɱ garukarīyamānānaɱ māniyamānānaɱ pūjiyamānānaɱ siyā cittassa aññathattaɱ yathā taɱ1 Dūsī Māro labhetha otāran ti."|| ||</p>

					<p class="f4">Etha tumhe bhikkhave, asubhānupassī kāye viharatha,||<br />
					āhāre paṭikkūlasaññino,||<br />
					sabba-loke anabhiratasaññino,||<br />
					sabba-saṅkhāresu aniccānupassino ti.|| ||</p>

					<p class="f4">16. Atha kho te pāpima,||<br />
					bhikkhū Kakusandhena Bhagavatā arahatā Sammāsambuddhena evaɱ ovadiyamānā evaɱ anusāsiyamānā arañña-gatā pi, rukkha-mūla-gatā pi, suññ-ā-gāra-gatā pi||<br />
					asubhānupassī kāye vihariɱsu,||<br />
					āhāre paṭikkūlasaññino,||<br />
					sabba-loke anabhiratasaññino,||<br />
					sabba-saṅkhāresu aniccānupassino.|| ||</p>

					<p class="f4">17. Atha kho pāpima, Kakusandho Bhagavā arahaɱ Sammāsambuddho pubbaṇha-samayaɱ nivāsetvā patta-cīvaraɱ ādāya āyasmatā Vidhurena pacchā samaṇena gāmaɱ piṇḍāya pāvisi.|| ||</p>

					<p class="f4">Atha kho pāpima Dūsī Māro aññataraɱ kumāraɱ anvāvisitvā sakkharaɱ gahetvā āyasmato Vidhurassa sīse pahāraɱ adāsi,||<br />
					sisaɱ vobhindi.|| ||</p>

					<p class="f4">Atha kho pāpima āyasmā Vidhūro bhinnena sīsena lohitena gaḷantena Kakusandhaɱ yeva <a id="pg337"><span class="f2 g"><b>[337]</b></span></a> Bhagavantaɱ arahantaɱ Sammā Sambuddhaɱ piṭṭhito piṭṭhito anubandhi.|| ||</p>

					<p class="f4">Atha kho pāpima Kakusandho Bhagavā arahaɱ Sammāsambuddho nāgāpalokitaɱ apalokesi:|| ||</p>

					<p class="f4">Na c'āyaɱ Dūsī Māro mattam aññāsīti.|| ||</p>

					<p class="f4">Sahāpalokanāya ca pana pāpima Dūsī Māro tamhā ca ṭhānā cavi,||<br />
					mahāNirayañ ca upapajjī.|| ||</p>

					<p class="f4">18. Tassa kho pana pāpima mahāNirayassa tayo nāmadheyyā honti:|| ||</p>

					<p class="f4">Chaphass'āyataniko iti pi,||<br />
					saṅkusamāhato iti pi,||<br />
					paccattavedaniyo iti pi.|| ||</p>

					<p class="f4">Atha kho maɱ pāpima Nirayapālā upasaṅkamitvā etad avocuɱ:|| ||</p>

					<p class="f4">Yadā kho te mārisa saṅkunā saṅku hadaye samāgaccheyya.|| ||</p>

					<p class="f4">Atha naɱ ājāneyyāsi:||<br />
					'vassa-sahassaɱ me Niraye paccamānassā' ti.|| ||</p>

					<p class="f4">So kho ahaɱ pāpima bahūni vassāni||<br />
					bahūni vassa-satāni||<br />
					bahūni vassa-sahassāni||<br />
					tasmiɱ mahāNiraye apacciɱ,||<br />
					dasa vassa-sahassāni tass'eva mahāNirayassa ussade apacciɱ vuṭṭhānimaɱ nāma vedanaɱ vediyamāno.|| ||</p>

					<p class="f4">Tassa mayhaɱ pāpima eva-rūpo kāyo hoti seyyathā pi manussassa,||<br />
					eva-rūpaɱ sīsaɱ hoti seyyathā pi macchassa.|| ||</p>

					<p>&nbsp;</p>

					<p class="f4 ctr">Kīdiso Nirayo āsi yattha Dūsī apaccatha.||<br />
					Vidhuraɱ sāvakam-āsajja Kakusandhañ ca brāhmaṇaɱ:|| ||</p>

					<p class="f4 ctr">Sataɱ āsi ayosaṅku, sabbe paccattavedanā,||<br />
					īdiso Nirayo āsi yattha Dūsī apaccatha,||<br />
					Vidhuraɱ sāvakam-āsajja Kakusandhañ ca brāhmaṇaɱ.|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Majjhe sarassa tiṭṭhanti vimānā kappaṭhāyino,||<br />
					Veḷuriyavaṇṇā rucirā accimanto pabhassarā,||<br />
					Accharā tattha naccanti puthu nānattavaṇṇiyo.|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Yo ve Buddhena cudito bhikkhu-saṅghassa pekkhato,||<br />
					Migāra-mātu pāsādaɱ pādaṅguṭṭhena kampayī.|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Yo Vejayan taɱ pāsādaɱ pādaṅguṭṭhena kampayī,||<br />
					Iddhibalen'upatthaddho saɱvejesi ca devatā.|| ||</p>

					<p class="f4 ctr"><a id="pg338"><span class="f2 g"><b>[338]</b></span></a> Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Yo Vejayante pāsāde Sakkaɱ so paripucchati,||<br />
					Api āvuso jānāsi taṇha-k-khayavimuttiyo||<br />
					Tassa Sakko viyākāsi pañhaɱ puṭṭho yathātathaɱ.|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Yo Brahmānaɱ paripucchati Sudhammāyaɱ abhito sabhaɱ||<br />
					'Ajjā pi te āvuso diṭṭhi yā te diṭṭhi pure ahū,||<br />
					Passasi vītivattantaɱ Brahmaloke pabhassaraɱ'.|| ||</p>

					<p class="f4 ctr">Tassa Brahmā viyākāsi anupubbaɱ yathātathaɱ:||<br />
					'Na me mārisa sā diṭṭhi yā me diṭṭhi pure ahu.|| ||</p>

					<p class="f4 ctr">Passāmi vītivattantaɱ Brahmaloke pabhassaraɱ,||<br />
					So'haɱ ajja kathaɱ vajjaɱ: ahaɱ nicco'mhi sassato.'|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Yo Mahāneruno kūṭaɱ vimokhena aphassayi,||<br />
					Vanaɱ Pubbavidehānaɱ, ye ca bhūmisayā narā.|| ||</p>

					<p class="f4 ctr">Yo etam-abhijānāti bhikkhu Buddhassa sāvako,||<br />
					Tādisaɱ bhikkhum-āsajja Kaṇha dukkhaɱ nigacchasi.|| ||</p>

					<p class="f4 ctr">Na ve aggi cetayati: ahaɱ bālaɱ ḍahāmi tī,||<br />
					Bālo va jalitaɱ aggiɱ āsajjana sa ḍayhati.|| ||</p>

					<p class="f4 ctr">Evam eva tuvaɱ Māra āsajjana Tathāgataɱ,||<br />
					Sayaɱ ḍahi'ssasi attāṇaɱ, bālo aggiɱ va samphusaɱ.|| ||</p>

					<p class="f4 ctr">Apuññaɱ pasavī Māro āsajjana Tathāgataɱ,||<br />
					Kin nu maññasi pāpima: na me pāpaɱ vipaccati.|| ||</p>

					<p class="f4 ctr">Karoto cīyati pāpaɱ cirarattāya Andatitaka,||<br />
					Māra nibbinda Buddhamhā, āsaɱ mā kāsi bhikkhusu.|| ||</p>

					<p class="f4 ctr">Iti Māraɱ aghaṭṭesi bhikkhu Bhesakaḷāvane,||<br />
					Tato so dummano yakkho tatth'ev'antara-dhāyathāti.</p>

					<p class="f4 ctr">M<span class="fp2"><b>ĀRA TAJJANIYA SUTTAṂ</b></span></p>

					<p class="f4 ctr">C<span class="fp2"><b>ŪḶAYAMAKA VAGGO</b></span></p>

					<p class="f4 ctr">M<span class="fp2"><b>ŪLA PAṆṆĀSAṂ NIṬṬHITAṂ</b></span></p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>