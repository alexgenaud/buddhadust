<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of The Buddhist Sutta, Majjhima Nikaya 72. The Buddha converts Vacchagotta by an explanation of why speculative views do not apply to the attaining of the ending of pain." />
<title>MN 72: Aggi-Vacchagotta Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					3. Paribbājaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p72">Sutta 72</a></h4>

					<h1>Aggi-Vacchagotta Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.072.chlm.sbb.htm">chlm</a>][<a href="../../../dhamma-vinaya/pts/mn/mn.072.horn.pts.htm#p1">pts</a>][<a href="../../../dhamma-vinaya/bit/bit-13.htm#mn72">wrrn</a>][<a href="../../../dhamma-vinaya/ati/mn/mn.072.than.ati.htm#p1">than</a>][<a href="../../../dhamma-vinaya/mnl/mn/mn.072.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho Vacchagotto paribbājako yena Bhagavā ten'upasankami.|| ||</p>

					<p class="f4"><a id="pg484"><span class="f2 g"><b>[484]</b></span></a> Upasaŋkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Vacchagotto paribbājako Bhagavantaɱ etad avoca:|| ||</p>

					<p class="f4">"Kin nu kho bho Gotama:||<br />
					'sassato loko idam eva sacchaɱ,||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī||<br />
					'sassato loko idam eva sacchaɱ,||<br />
					mogham-aññan'" ti.|| ||</p>

					<p class="f4">'Kiɱ pana bho Gotama||<br />
					'asassato loko idam eva saccaɱ,||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī||<br />
					'asassato loko idam eva saccaɱ,||<br />
					mogham-aññan'" ti.|| ||</p>

					<p class="f4">'Kiɱ pana bho Gotama||<br />
					'antavā loko idam eva saccaɱ||<br />
					mogham aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī||<br />
					'antavā loko idam eva saccaɱ,||<br />
					mogham-aññan'" ti.|| ||</p>

					<p class="f4">"Kiɱ pana bho Gotama||<br />
					'anantavā loko idam eva saccaɱ||<br />
					'mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī,||<br />
					'aanantavā loko idam eva saccaɱ,||<br />
					mogham-aññan'" ti.|| ||</p>

					<p class="f4">"Kin nu kho bho Gotama||<br />
					'taɱ jīvaɱ taɱ sarīraɱ idam eva saccaɱ||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī,||<br />
					'taɱ jīvaɱ taɱ sarīraɱ idam eva saccaɱ,||<br />
					mogham-aññan'" ti.|| ||</p>

					<p class="f4">"Kiɱ pana bho Gotama,||<br />
					'aññaɱ jīvaɱ aññaɱ sarīraɱ idam eva saccaɱ||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī,||<br />
					'aññaɱ jīvaɱ aññaɱ sarīraɱ idam eva saccaɱ,||<br />
					mogham-aññan'" ti.|| ||</p>

					<p class="f4">"Kin nu kho bho Gotama,||<br />
					'hoti Tathāgato param maraṇā idam eva saccaɱ||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī,||<br />
					'hoti Tathāgato param maraṇā idam eva saccaɱ,||<br />
					mogham-aññan'" ti.|| ||</p>

					<p class="f4">"Kiɱ pana bho Gotama,||<br />
					'na hoti Tathāgato param maraṇā idam eva saccaɱ||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī||<br />
					'na hoti Tathāgato param maraṇā idam eva saccaɱ,||<br />
					mogham-aññan'" ti.|| ||</p>

					<p class="f4">"Kin nu kho bho Gotama,||<br />
					'hoti ca na ca hoti Tathāgato param maraṇā idam eva saccaɱ,||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4"><a id="pg485"><span class="f2 g"><b>[485]</b></span></a> "Na kho ahaɱ Vaccha evaɱ diṭṭhī||<br />
					'hoti ca na ca hoti Tathāgato param maraṇā idam eva saccaɱ,||<br />
					mogham-aññan'" ti.|| ||</p>

					<p class="f4">"Kiɱ pana bho Gotama,||<br />
					'n'eva hoti na na hoti Tathāgato param maraṇā idam eva saccaɱ||<br />
					mogham-aññan' ti||<br />
					evaɱ diṭṭhī bhavaɱ Gotamo" ti?|| ||</p>

					<p class="f4">"Na kho ahaɱ Vaccha evaɱ diṭṭhī,||<br />
					'n'eva hoti na na hoti Tathāgato param maraṇā idam eva saccaɱ,||<br />
					mogham-aññan'" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Kin nu kho bho Gotama,||<br />
					'"sassato loko, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno:||<br />
					'na kho ahaɱ Vaccha evaɱ diṭṭhī,||<br />
					"sassato loko, idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kiɱ pana bho Gotama||<br />
					'"asassato loko, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno:||<br />
					'na kho ahaɱ Vaccha evaɱ diṭṭhī,||<br />
					"asassato loko, idam eva saccaɱ,||<br />
					mogham-aññantī"' ti vadesi.|| ||</p>

					<p class="f4">Kin nu kho bho Gotama,||<br />
					'"antavā loko, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"antavā loko, idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kiɱ pana bho Gotama||<br />
					'"anantavā loko, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"anantavā loko, idam eva saccaɱ,||<br />
					mogham-aññantī"' ti vadesi.|| ||</p>

					<p class="f4">Kin nu kho bho Gotama,||<br />
					'"taɱ jīvaɱ taɱ sarīraɱ, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"taɱ jīvaɱ taɱ sarīraɱ, idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kiɱ pana bho Gotama||<br />
					'"aññaɱ jīvaɱ aññaɱ sarīraɱ, idam eva saccaɱ,||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī||<br />
					"aññaɱ jīvaɱ aññaɱ sarīraɱ, idam eva saccaɱ,||<br />
					mogham-aññantī"' ti vadesi.|| ||</p>

					<p class="f4">Kin nu kho bho Gotama||<br />
					'"hoti Tathāgato param maraṇā, idam eva saccaɱ||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī||<br />
					"hoti Tathāgato param maraṇā idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kiɱ pana bho Gotama||<br />
					'"na hoti Tathāgato param maraṇā, idam eva saccaɱ||<br />
					mogham-añña" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"na hoti Tathāgato param maraṇā, idam eva saccaɱ,||<br />
					mogham-aññantī"' ti vadesi.|| ||</p>

					<p class="f4">Kin nu kho bho Gotama||<br />
					'"hoti ca na ca hoti Tathāgato param maraṇā, idam eva saccaɱ||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"hoti ca na ca hoti Tathāgato param maraṇā, idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kiɱ pana bho Gotama||<br />
					'"n'eva hoti na na hoti Tathāgato param maraṇā, idam eva saccaɱ||<br />
					mogham-aññan" ti||<br />
					evaɱ diṭṭhī bhavaɱ Gotamo ti?'||<br />
					iti puṭṭho samāno||<br />
					'na kho ahaɱ Vaccha evaɱ diṭṭhī,||<br />
					"n'eva hoti na na hoti Tathāgato param maraṇā, idam eva saccaɱ||<br />
					mogham-aññantī"' ti vadesi.|| ||</p>

					<p class="f4">Kim pana bhavaɱ Gotamo ādīnavaɱ sampassamāno evaɱ imāni sabbaso diṭṭhi-gatāni anupagato" ti?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"'Sassato loko' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Asassato loko' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Antavā loko' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Anantavā loko' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Taɱ jīvaɱ taɱ sarīran' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Aññaɱ jīvaɱ aññaɱ sarīran' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Hoti Tathāgato param maraṇā' ti kho <a id="pg486"><span class="f2 g"><b>[486]</b></span></a> Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Na hoti Tathāgato param maraṇā' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'Hoti ca na ca hoti Tathāgato param maraṇā' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">'N'eva hoti na na hoti Tathāgato param maraṇā' ti kho Vaccha||<br />
					diṭṭhi-gatam etaɱ||<br />
					diṭṭhi-gahanaɱ||<br />
					diṭṭhi-kantāraɱ||<br />
					diṭṭhi-visūkaɱ||<br />
					diṭṭhi-vipphanditaɱ||<br />
					diṭṭhi-sañañojanaɱ,||<br />
					sadukkhaɱ||<br />
					sa-vighātaɱ||<br />
					sa-upāyāsaɱ||<br />
					sa-pariḷāhaɱ||<br />
					na nibbidāya||<br />
					na virāgāya||<br />
					na nirodhāya||<br />
					na upasamāya||<br />
					na abhiññāya||<br />
					na sambodhāya||<br />
					na nibbānāya saŋvattati.|| ||</p>

					<p class="f4">Imaɱ kho ahaɱ Vaccha ādīnavaɱ sampassamāno evaɱ imāni sabbaso diṭṭhi-gatāni anupagato" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Atthi pana bhoto Gotamassa kiñci diṭṭhi-gatan" ti.|| ||</p>

					<p class="f4">"'Diṭṭhi-gatan' ti kho Vaccha apanītame taɱ Tathāgatassa.|| ||</p>

					<p class="f4">Diṭṭhaɱ h'etaɱ Vaccha Tathāgatena:|| ||</p>

					<p class="f4">'Iti rūpaɱ,||<br />
					iti rūpassa samudayo,||<br />
					iti rūpassa atthaŋ-gamo;|| ||</p>

					<p class="f4">iti vedanā,||<br />
					iti vedanāya samudayo,||<br />
					iti vedanāya atthaŋ-gamo;|| ||</p>

					<p class="f4">iti saññā,||<br />
					iti saññāya samudayo,||<br />
					iti saññāya atthaŋ-gamo;|| ||</p>

					<p class="f4">iti sankhārā,||<br />
					iti saɱkhārānaɱ samudayo,||<br />
					iti sankhārānaɱ atthaŋ-gamo;|| ||</p>

					<p class="f4">iti viññāṇaɱ,||<br />
					iti viññāṇassa samudayo,||<br />
					iti viññāṇassa atthaŋ-gamo' ti.|| ||</p>

					<p class="f4">Tasmā Tathāgato||<br />
					'sabba-maññitānaɱ||<br />
					sabba-mathitānaɱ||<br />
					sabba - "ahaŋkāra" - "mamaŋkāra" - mān-ā-nusayānaɱ||<br />
					khayā||<br />
					virāgā||<br />
					nirodhā||<br />
					cāgā||<br />
					paṭinissaggā||<br />
					anupādā vimutto' ti vadāmī" ti.|| ||</p>

					<p class="f4">"Evaɱ vimutta-citto pana bho Gotama bhikkhu kuhiɱ upapajjatī" ti?|| ||</p>

					<p class="f4">"'Upapajjatī' ti||<br />
					kho Vaccha na upetī" ti.|| ||</p>

					<p class="f4">"Tena hi bho Gotama na upapajjatī" ti?|| ||</p>

					<p class="f4">"'Na upapajjatī' ti||<br />
					kho Vaccha na upetī" ti.|| ||</p>

					<p class="f4">"Tena hi bho Gotama uppajjati ca na ca upapajjatī" ti?|| ||</p>

					<p class="f4">"'Upapajjati ca na ca upapajjatī' ti||<br />
					kho Vaccha na upetī" ti.|| ||</p>

					<p class="f4">"Tena hi bho Gotama n'eva uppajjati na nūpapajjatī" ti?|| ||</p>

					<p class="f4">"'N'eva uppajjati na nūpapajjatī'ti||<br />
					kho Vaccha na upetī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Evaɱ vimutta-citto pana bho Gotama bhikkhu kuhiɱ 'upapajjatī' ti?||<br />
					iti puṭṭho samāno||<br />
					'"upapajjatī" ti||<br />
					kho Vaccha na upetī' ti vadesi.|| ||</p>

					<p class="f4">Tena hi bho Gotama||<br />
					'na upapajjatī' ti?||<br />
					iti puṭṭho samāno||<br />
					'"na upapajjatī" ti||<br />
					kho Vaccha na upetī' ti vadesi.|| ||</p>

					<p class="f4">Tena hi bho Gotama||<br />
					'uppajjati ca na ca upapajjatī' ti?||<br />
					iti puṭṭho samāno||<br />
					'"uppajjati ca na ca upapajjatī" ti||<br />
					kho Vaccha na upetī' ti vadesi.|| ||</p>

					<p class="f4">Tena hi bho Gotama||<br />
					'n'eva uppajjati na nūpapajjatī' ti?||<br />
					iti puṭṭho samāno||<br />
					'"n'eva uppajjati, <a id="pg487"><span class="f2 g"><b>[487]</b></span></a> na nūpapajjatī" ti||<br />
					kho Vaccha na upetī' ti vadesi.|| ||</p>

					<p class="f4">Etthāhaɱ bho Gotama aññāṇam-āpādiɱ,||<br />
					ettha sammoham-āpādiɱ.|| ||</p>

					<p class="f4">Yā pi me esā bhoto Gotamassa purimena kathā-sallāpena ahu pasādamattā,||<br />
					sā pi me etarahi antara-hitā" ti.|| ||</p>

					<p class="f4">"Alaɱ hi te Vaccha aññāṇāya,||<br />
					alaɱ sammohāya.|| ||</p>

					<p class="f4">Gambhīro h'āyaɱ Vaccha dhammo||<br />
					duddaso||<br />
					duranubodho||<br />
					santo paṇīto||<br />
					atakkāvacaro nipuṇo paṇḍitavedanīyo,||<br />
					so tayā dujjāno añña-diṭṭhi-kena||<br />
					añña-khanti-kena||<br />
					añña-ruci-kena||<br />
					añña-trayogena||<br />
					añña-thācariya-kena.|| ||</p>

					<p class="f4">Tena hi Vaccha taɱ yev'ettha paṭipucchissāmi,||<br />
					yathā te khameyya tathā naɱ vyākareyyāsi.|| ||</p>

					<p class="f4">Taɱ kiɱ maññasi Vaccha?|| ||</p>

					<p class="f4">Sace te purato aggi jaleyya,||<br />
					jāneyyāsi tvaɱ:|| ||</p>

					<p class="f4">'Ayaɱ me purato aggi jalatī'" ti?|| ||</p>

					<p class="f4">"Sace me bho Gotama purato aggi jaleyya,||<br />
					jāneyyāhaɱ:|| ||</p>

					<p class="f4">'Ayaɱ me purato aggi jalatī'" ti.|| ||</p>

					<p class="f4">"Sace pana taɱ Vaccha evaɱ puccheyya:|| ||</p>

					<p class="f4">'Yo te ayaɱ purato aggi jalati,||<br />
					ayaɱ aggi kiɱ paṭicca jalatī' ti?|| ||</p>

					<p class="f4">Evaɱ puṭṭho tvaɱ Vaccha||<br />
					kinti vyākareyyāsī" ti?|| ||</p>

					<p class="f4">"Sace maɱ bho Gotama evaɱ puccheyya:|| ||</p>

					<p class="f4">'Yo te ayaɱ purato aggi jalati,||<br />
					ayaɱ aggi kiɱ paṭicca jalatī' ti.|| ||</p>

					<p class="f4">Evaɱ puṭṭho ahaɱ bho Gotama evaɱ vyākareyyaɱ:|| ||</p>

					<p class="f4">'Yo me ayaɱ purato aggi jalati,||<br />
					ayaɱ aggi tiṇakaṭṭh'ūpādānaɱ paṭicca jalatī'" ti.|| ||</p>

					<p class="f4">"Sace te Vaccha purato so aggi nibbāyeyya,||<br />
					jāneyyāsi tvaɱ:|| ||</p>

					<p class="f4">'Ayaɱ me purato aggi nibbuto'" ti?|| ||</p>

					<p class="f4">"Sace me bho Gotama purato so aggi nibbāyeyya,||<br />
					jāneyyāhaɱ|| ||</p>

					<p class="f4">'Ayaɱ me purato aggi nibbuto'" ti.|| ||</p>

					<p class="f4">"Sace pana taɱ Vaccha evaɱ puccheyya:|| ||</p>

					<p class="f4">'Yo te ayaɱ purato aggi nibbuto||<br />
					so aggi ito katamaɱ disaɱ gato,||<br />
					puratthimaɱ vā||<br />
					pacchimaɱ vā||<br />
					uttaraɱ vā||<br />
					dakkhiṇaɱ vā' ti?|| ||</p>

					<p class="f4">Evaɱ puṭṭho tvaɱ Vaccha kinti vyākareyyāsī" ti?|| ||</p>

					<p class="f4">"Na upeti bho Gotama.|| ||</p>

					<p class="f4">Yaɱ hi so Gotama aggi tiṇakaṭṭhūpādānaɱ paṭicca ajali,||<br />
					tassa ca pariyādānā aññassa ca anupahārā an-āhāro nibbuto t'eva saŋkhaɱ gacchatī" ti.|| ||</p>

					<p class="f4">"Evam eva kho Vaccha yena rūpena Tathāgataɱ paññā-payamāno paññā-peyya,||<br />
					taɱ rūpaɱ Tathāgatassa pahīnaɱ ucchinna-mūlaɱ||<br />
					tāla-vatthu-kataɱ||<br />
					anabhāva-kataɱ||<br />
					āyatiɱ||<br />
					anuppāda-dhammaɱ.|| ||</p>

					<p class="f4">Rūpa-saŋkhā-vimutto kho Vaccha Tathāgato,||<br />
					gambhīro appameyyo duppariyogāho||<br />
					seyyathā pi mahā-samuddo,||<br />
					'upapajjatī' ti na upeti,||<br />
					'na upapajjatī' ti na upeti,||<br />
					<a id="pg488"><span class="f2 g"><b>[488]</b></span></a> 'uppajjati ca na ca upapajjatī' ti na upeti,||<br />
					'n'eva uppajjati na nūpapajjatī' ti na upeti.|| ||</p>

					<p class="f4">Yāya vedanāya Tathāgataɱ paññāpayamāno paññāpeyya,||<br />
					sā vedanā Tathāgatassa pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Vedanā-saŋkhā-vimutto kho Vaccha Tathāgato||<br />
					gambhīro appameyyo duppariyogāho||<br />
					seyyathā pi mahā-samuddo,||<br />
					'upapajjatī' ti na upeti,||<br />
					'na upapajjatī' ti na upeti,||<br />
					'uppajjati ca na ca upapajjatī' ti na upeti,||<br />
					'n'eva uppajjati nūpapajjatī' ti na upeti.|| ||</p>

					<p class="f4">Yāya saññāya Tathāgataɱ paññāpayamāno paññāpeyya,||<br />
					sā saññā Tathāgatassa pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Saññā-saŋkhā-vimutto kho Vaccha Tathāgato||<br />
					gambhīro appameyyo duppariyogāho||<br />
					seyyathā pi mahā-samuddo,||<br />
					'upapajjatī' ti na upeti,||<br />
					'na upapajjatī' ti na upeti,||<br />
					'uppajjati ca na ca upapajjatī' ti na upeti,||<br />
					'n'eva uppajjati nūpapajjatī' ti na upeti.|| ||</p>

					<p class="f4">Ye hi sankhārehi Tathāgataɱ paññāpayamāno paññāpeyya,||<br />
					te sankhārā Tathāgatassa pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Sankhāra-saŋkhā-vimutto kho Vaccha Tathāgato||<br />
					gambhīro appameyyo duppariyogāho||<br />
					seyyathā pi mahā-samuddo,||<br />
					'upapajjatī' ti na upeti,||<br />
					'na upapajjatī' ti na upeti,||<br />
					'uppajjati ca na ca upapajjatī' ti na upeti,||<br />
					'n'eva uppajjati nūpapajjatī' ti na upeti.|| ||</p>

					<p class="f4">Yena viññāṇena Tathāgataɱ paññāpayamāno paññāpeyya,||<br />
					taɱ viññāṇaɱ Tathāgatassa pahīnaɱ ucchinna-mūlaɱ tāla-vatthu-kataɱ anabhāva-kataɱ āyatiɱ anuppāda-dhammaɱ.|| ||</p>

					<p class="f4">Viññāṇa-saŋkhā-vimutto kho Vaccha Tathāgato||<br />
					gambhīro appameyyo duppariyogāho||<br />
					seyyathā pi mahā-samuddo,||<br />
					'upapajjatī' ti na upeti,||<br />
					'na upapajjatī' ti na upeti,||<br />
					'uppajjati ca na ca upapajjatī' ti na upeti,||<br />
					'n'eva uppajjati nūpapajjatī' ti na upeti" ti.|| ||</p>

					<p class="f4">Evaɱ vutte Vacchagotto paribbājako Bhagavantaɱ etad avoca:|| ||</p>

					<p class="f4">"Seyyathā pi bho Gotama gāmassa vā nigamassa vā avidūre mahā-sāḷarukkho,||<br />
					tassa aniccatā sākhāpalāsaɱ palujjeyya,||<br />
					tacapapaṭikaɱ palujjeyya,||<br />
					pheggu palujjeyya,||<br />
					so aparena samayena apagata-sākhā-palāso apagata-taca-papaṭiko apagata-phegguko suddho assa sāre patiṭṭhito,||<br />
					evam-ev'idaɱ bhoto Gotamassa pāvacanaɱ apagata-sākhāpalāsaɱ apagata-taca-papaṭikaɱ apagata-pheggukaɱ suddhaɱ sāre patiṭṭhitaɱ.|| ||</p>

					<p class="f4">Abhikkantaɱ bho Gotama!|| ||</p>

					<p class="f4">Abhikkantaɱ bho Gotama!|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre <a id="pg489"><span class="f2 g"><b>[489]</b></span></a> vā tela-pajjotaɱ dhāreyya:||<br />
					'cakkhu-manto rūpāni dakkhintī' ti,||<br />
					evam eva bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu-Saŋghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="f4 ctr">Aggi-Vacchagotta Suttaɱ dutiyaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>