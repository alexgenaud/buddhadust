<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 45. Four modes of practicing Dhamma: Pleasureable in the present with painful consequences; painful in the present with painful consequences; painful in the present with pleAsurable consequences; and pleAsurable in the present with pleAsurable consequences." />
<title>MN 45: Cula Dhamma-Samadana Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					5. Cūḷa Yamaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p45">Sutta 45</a></h4>

					<h1>Cūḷa Dhamma-Samādāna Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.045.chlm.sbb.htm#p1">chlm</a>][<a href="../../../dhamma-vinaya/pts/mn/mn.045.horn.pts.htm">pts</a>][<a href="../../../dhamma-vinaya/ati/mn/mn.045.than.ati.htm#p1">than</a>][<a href="../../../dhamma-vinaya/mnl/mn/mn.045.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ||<br />
					Bhagavā etad avoca:|| ||</p>

					<p class="f4">2. Cattār'imāni bhikkhave dhamma-samādānāni.</p>

					<p class="f4">Katamāni cattāri?|| ||</p>

					<p class="f4">Atthi bhikkhave dhamma-samādānaɱ pacc'uppanna-sukhaɱ āyatiɱ dukkha-vipākaɱ.|| ||</p>

					<p class="f4">Atthi bhikkhave dhamma-samādānaɱ pacc'uppanna-dukkhañ c'eva āyatiñ ca dukkha-vipākaɱ.|| ||</p>

					<p class="f4">Atthi bhikkhave dhamma-samādānaɱ pacc'uppanna-dukkhaɱ āyatiɱ sukha-vipākaɱ.</p>

					<p class="f4">Atthi bhikkhave dhamma-samādānaɱ pacc'uppanna-sukhañ c'eva āyatiñ ca sukha-vipākaɱ.|| ||</p>

					<p class="f4">3. Katamañ ca bhikkhave dhamma-samādānaɱ pacc'uppanna-sukhaɱ āyatiɱ dukkha-vipākaɱ?|| ||</p>

					<p class="f4">Santi, bhikkhave, eke samaṇa-brāhmaṇā evaɱ-vādino evaɱ diṭṭhino:|| ||</p>

					<p class="f4">"N'atthi kāmesu doso" ti.|| ||</p>

					<p class="f4">Te kāmesu pātavyataɱ āpajjanti,||<br />
					te kho moḷibaddhāhi paribbājikāhi paricārenti.|| ||</p>

					<p class="f4">Te evam āhaɱsu:|| ||</p>

					<p class="f4">'Kiɱ su nāma te bhonto samaṇa-brāhmaṇā kāmesu anāgata-bhayaɱ sampassamānā kāmānaɱ pahānam-āhaɱsu,||<br />
					kāmānaɱ pariññaɱ paññā-penti?|| ||</p>

					<p class="f4">Sukho imissā paribbājikāya taruṇāya mudukāya lomasāya bāhāya samphasso' ti.|| ||</p>

					<p class="f4">Te kāmesu pātavyataɱ āpajjanti.|| ||</p>

					<p class="f4">Te kāmesu pātavyataɱ āpajjitvā kāyassa bhedā param maraṇā apāyaɱ duggatiɱ vinipātaɱ Nirayaɱ upapajjanti.</p>

					<p class="f4">Te tattha dukkhā tippā kaṭukā vedanā vediyanti.|| ||</p>

					<p class="f4">Te evam āhaɱsu:|| ||</p>

					<p class="f4">'Idaɱ kho te bhonto samaṇa-brāhmaṇā kāmesu anāgata-bhayaɱ sampassamānā kāmānaɱ pahānam-āhaɱsu,||<br />
					kāmānaɱ pariññaɱ paññā-penti.|| ||</p>

					<p class="f4">Imehi mayaɱ kāmahetu <a id="pg306"><span class="f2 g"><b>[306]</b></span></a> kāmanidānaɱ dukkhā tippā kaṭukā vedanā vediyāmā' ti.|| ||</p>

					<p class="f4">Seyyathā pi, bhikkhave, gimhānaɱ pacchime māse māluvāsipāṭikā phaleyya,||<br />
					atha kho taɱ bhikkhave māluvābījaɱ aññatarasmiɱ sālamūle nipateyya.|| ||</p>

					<p class="f4">Atha kho bhikkhave yā tasmiɱ sāle adhivatthā devatā sā bhītā saɱviggā santāsaɱ āpajjeyya.|| ||</p>

					<p class="f4">Atha kho bhikkhave tasmiɱ sāle adhivatthāya devatāya mitt-ā-maccā ñātisā-lohitā,||<br />
					ārāma-devatā vana-devatā rukkha-devatā osadhitiṇavanaspatīsu adhivatthā devatā,||<br />
					saŋgamma samāgamma evaɱ samassāseyyuɱ:|| ||</p>

					<p class="f4">'Mā bhavaɱ bhāyi,||<br />
					mā bhavaɱ bhāyi.|| ||</p>

					<p class="f4">App'eva nām'etaɱ māluvā bījaɱ moro vā gileyya,||<br />
					mago vā khādeyya,||<br />
					davaḍāho vā ḍaheyya,||<br />
					vanakammikā vā uddhareyyuɱ,||<br />
					upacikā vā udrabheyyuɱ,||<br />
					abījaɱ vā panassā' ti.|| ||</p>

					<p class="f4">Atha kho taɱ bhikkhave māluvābījaɱ n'eva moro gileyya,||<br />
					na mago khādeyya,||<br />
					na davaḍāho ḍaheyya,||<br />
					na vanakammikā uddhareyyuɱ,||<br />
					na upacikā udrabheyyuɱ,||<br />
					bījaɱva panassa.|| ||</p>

					<p class="f4">Taɱ pāvussakena meghena abhippavaṭṭhaɱ samma-d-eva virūḷheyya.|| ||</p>

					<p class="f4">Sā'ssa māluvālatā taruṇā mudukā lomasā vilambinī, sā taɱ sālaɱ upaniseveyya.|| ||</p>

					<p class="f4">Atha kho bhikkhave tasmiɱ sāle adhivatthāya devatāya evam assa:|| ||</p>

					<p class="f4">'Kiɱ su nāma te bhonto mitt-ā-maccā ñātisā-lohitā,||<br />
					ārāma-devatā vana-devatā rukkha-devatā,||<br />
					osadhitiṇavanaspatīsu adhivatthā devatā,||<br />
					māluvābīje anāgata-bhayaɱ sampassamānā saŋgamma samāgamma evaɱ samassāsesuɱ:||<br />
					mā bhavaɱ bhāyi,||<br />
					mā bhavaɱ bhāyi,||<br />
					app'eva nām'etaɱ māluvābījaɱ moro vā gileyya mago vā khādeyya davaḍāho vā ḍaheyya, vanakammikā vā uddhareyyuɱ,||<br />
					upacikā vā udrabheyyuɱ,||<br />
					abījaɱ vā pan'assāti.|| ||</p>

					<p class="f4">Sukho imissā māluvālatāya taruṇāya mudukāya lomasāya vilambiniyā samphasso' ti.|| ||</p>

					<p class="f4">Sā taɱ sālaɱ anuparihareyya,||<br />
					sā taɱ sālaɱ anupariharitvā upari viṭabhiɱ kareyya,||<br />
					upari viṭabhiɱ karitvā oghanaɱ janeyya,||<br />
					oghanaɱ janetvā ye tassa sālassa mahantā mahantā khandhā te padāleyya.|| ||</p>

					<p class="f4">Atha kho bhikkhave tasmiɱ sāle adhivatthāya devatāya evam assa:|| ||</p>

					<p class="f4">'Idaɱ kho te bhonto mitt-ā-maccā ñātisā-lohitā,||<br />
					ārāma-devatā vana-devatā rukkha-devatā,||<br />
					osadhitiṇavanaspatīsu adhivatthā devatā,||<br />
					māluvābīje anāgata-bhayaɱ sampassamānā saŋgamma samāgamma evaɱ samassāsesuɱ:||<br />
					mā bhavaɱ bhāyi,||<br />
					mā bhavaɱ bhāyi,||<br />
					app'eva nāme taɱ māluvābījaɱ moro vā gileyya <a id="pg307"><span class="f2 g"><b>[307]</b></span></a> mago vā khādeyya davaḍāho vā ḍaheyya vanakammikā vā uddhareyyuɱ upacikā vā udrabheyyuɱ,||<br />
					abījaɱ vā pan'assāti,||<br />
					yañ'c'āhaɱ māluvābījahetu dukkhā tippā kaṭukā vedanā vediyāmī' ti.|| ||</p>

					<p class="f4">Evam eva kho bhikkhave santi eke samaṇa-brāhmaṇā evaɱ-vādino evaɱ diṭṭhino:|| ||</p>

					<p class="f4">'N'atthi kāmesu doso' ti.|| ||</p>

					<p class="f4">Te kāmesu pātavyataɱ āpajjanti,||<br />
					te moḷibaddhāhi paribbājikāhi paricārenti||<br />
					te evam āhaɱsu:|| ||</p>

					<p class="f4">Kiɱ su nāma te bhonto samaṇa-brāhmaṇā kāmesu anāgata-bhayaɱ sampassamānā kāmānaɱ pahānam-āhaɱsu,||<br />
					kāmānaɱ pariññaɱ paññā-penti?|| ||</p>

					<p class="f4">'Sukho imissā paribbājikāya taruṇāya mudukāya lomasāya bāhāya samphasso' ti.|| ||</p>

					<p class="f4">Te kāmesu pātavyataɱ āpajjanti.|| ||</p>

					<p class="f4">Te kāmesu pātavyataɱ āpajjitvā kāyassa bhedā param maraṇā apāyaɱ duggatiɱ vinipātaɱ Nirayaɱ upapajjanti.|| ||</p>

					<p class="f4">Te tattha dukkhā tippā kaṭukā vedanā vediyanti.|| ||</p>

					<p class="f4">Te evam āhaɱsu:|| ||</p>

					<p class="f4">'Idaɱ kho bhonto samaṇa-brāhmaṇā kāmesu anāgata-bhayaɱ sampassamānā kāmānaɱ pahānam-āhaɱsu||<br />
					kāmānaɱ pariññaɱ paññā-penti.|| ||</p>

					<p class="f4">Ime hi mayaɱ kāmahetu kāmanidānā dukkhā tippā kaṭukā vedanā vediyāmā' ti.|| ||</p>

					<p class="f4">Idaɱ vuccati bhikkhave dhamma-samādānaɱ pacc'uppanna-sukhaɱ āyatiɱ dukkha-vipākaɱ.|| ||</p>

					<p class="ctr c">&#9632;</p>

					<p class="f4">4. Katamañ ca bhikkhave dhamma-samādānaɱ pacc'uppanna-dukkhañ c'eva āyatiñ ca dukkha-vipākaɱ?|| ||</p>

					<p class="f4">Idha, bhikkhave, ekacco acelako hoti muttācāro hatthāvalekhano.|| ||</p>

					<p class="f4">Na ehibhadantiko||<br />
					na tiṭṭhabhadantiko,||<br />
					na abhihaṭaɱ||<br />
					na uddissakaṭaɱ||<br />
					na nimantaṇaɱ sādiyati.|| ||</p>

					<p class="f4">So na kumbhi-mukhā patigaṇhāti,||<br />
					na khalopimukhā patigaṇhāti,||<br />
					na eḷaka-mantaraɱ||<br />
					na daṇḍa-mantaraɱ||<br />
					na musalamantaraɱ||<br />
					na dvinnaɱ bhuñjamānānaɱ,||<br />
					na gabbhiniyā||<br />
					na pāyamānāya||<br />
					na purisantaragatāya,||<br />
					na saŋkittīsu,||<br />
					na yattha sā upaṭṭhito hoti,||<br />
					na yattha makkhikā saṇḍasaṇḍacārinī,||<br />
					na macchaɱ||<br />
					na maɱsaɱ.</p>

					<p class="f4">Na suraɱ||<br />
					na merayaɱ||<br />
					na thusodakaɱ pibati.|| ||</p>

					<p class="f4">So ekāgāriko vā hoti ekālopiko,||<br />
					dvāgāriko vā hoti dvālopiko,||<br />
					sattāgāriko vā hoti sattālopiko.|| ||</p>

					<p class="f4">Ekissā pi dattiyā yāpeti,||<br />
					dvīhi pi dattīhi yāpeti||<br />
					sattahi pi dattīhi yāpeti,||<br />
					ekāhikam pi āhāraɱ āhāreti,||<br />
					dvāhikam pi āhāraɱ āhāreti,||<br />
					sattāhikam pi āhāraɱ āhāreti.|| ||</p>

					<p class="f4">Iti eva-rūpaɱ addhamāsikam pi pariyāyabhatta-bhojanānuyogam-anuyutto viharati.|| ||</p>

					<p class="f4">So sākabhakkho vā <a id="pg308"><span class="f2 g"><b>[308]</b></span></a> hoti sāmākabhakkho vā hoti||<br />
					nīvārabhakkho vā hoti||<br />
					daddulabhakkho1 vā hoti||<br />
					haṭabhakkho vā hoti||<br />
					kaṇabhakkho vā hoti||<br />
					ācāmabhakkho vā hoti||<br />
					piññākabhakkho vā hoti||<br />
					tiṇabhakkho vā hoti||<br />
					gomayabhakkho vā hoti,||<br />
					vanamūlaphalāhāro yāpeti pavatta-phalabhojī.|| ||</p>

					<p class="f4">So sāṇāni pi dhāreti||<br />
					masāṇāni pi dhāreti||<br />
					chavadussāni pi dhāreti||<br />
					paɱsukūlāni pi dhāreti||<br />
					tirīṭāni pi dhāreti||<br />
					ajināni pi dhāreti||<br />
					ajinakkhipam pi dhāreti||<br />
					kusa-cīram pi dhāreti||<br />
					vākacīram pi dhāreti||<br />
					phalakacīram pi dhāreti||<br />
					kesakam-balam pi dhāreti||<br />
					vāḷakambalam pi dhāreti||<br />
					ulūkapakkham pi dhāreti.|| ||</p>

					<p class="f4">Kesamassulocako pi hoti,||<br />
					kesa-massulocanānuyogam-anuyutto,||<br />
					ubbhaṭṭhako pi hoti āsanapaṭikkhitto,||<br />
					ukkuṭiko pi hoti ukkuṭikappadhānam-anuyutto,||<br />
					kaṇṭakāpassayiko pi hoti kaṇṭakāpassaye seyyaɱ kappeti,||<br />
					sāyatatiyakam pi udakorohaṇānuyogam-anuyutto viharati.|| ||</p>

					<p class="f4">Iti eva-rūpaɱ aneka-vihitaɱ kāyassa ātāpana-paritāpanānuyogam-anuyutto viharati.|| ||</p>

					<p class="f4">So kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Idaɱ vuccati bhikkhave dhamma-samādānaɱ pacc'uppanna-dukkhañ c'eva āyatiñca dukkha-vipākaɱ.|| ||</p>

					<p class="ctr c">&#9632;</p>

					<p class="f4">6. Katamañ ca bhikkhave dhamma-samādānaɱ pacc'uppanna-dukkhaɱ āyatiɱ sukhavipakaɱ?|| ||</p>

					<p class="f4">Idha, bhikkhave, ekacco pakatiyā tibba-rāga-jātiko hoti.|| ||</p>

					<p class="f4">So abhikkhaṇaɱ rāgajaɱ dukkhaɱ domanassaɱ paṭisaŋvedeti.|| ||</p>

					<p class="f4">Pakatiyā tibba-dosa-jātiko hoti,||<br />
					so abhikkhaṇaɱ dosa-jaɱ dukkhaɱ domanassaɱ paṭisaŋvedeti.|| ||</p>

					<p class="f4">Pakatiyā tibba-moha-jātiko hoti,||<br />
					so abhikkhaṇaɱ moha-jaɱ dukkhaɱ domanassaɱ paṭisaŋvedeti.|| ||</p>

					<p class="f4">So sahāpi dukkhena sahāpi domanassena assumukho pi  rudamāno paripuṇṇaɱ parisuddhaɱ Brahma-cariyaɱ carati.|| ||</p>

					<p class="f4">So kāyassa bhedā param maraṇā sugatiɱ saggaɱ lokaɱ uppajjati.</p>

					<p class="f4">Idaɱ vuccati bhikkhave dhamma-samādānaɱ pacc'uppanna-dukkhā āyatiɱ sukha-vipākaɱ.|| ||</p>

					<p class="ctr c">&#9632;</p>

					<p class="f4">7. Katamañ ca bhikkhave dhamma-samādānaɱ pacc'uppanna-sukhañ c'eva āyatiñ ca sukha-vipākaɱ?|| ||</p>

					<p class="f4">Idha, bhikkhave, ekacco pakatiyā na tibba-rāga-jātiko hoti,||<br />
					so na abhikkhaṇaɱ rāgajaɱ dukkhaɱ domanassaɱ paṭisaŋvedeti.|| ||</p>

					<p class="f4">Pakatiyā na tibba-dosa-jātiko hoti,||<br />
					so na abhikkhaṇaɱ dosa-jaɱ dukkhaɱ domanassaɱ paṭisaŋvedeti.|| ||</p>

					<p class="f4">Pakatiyā na tibba-moha-jātiko <a id="pg309"><span class="f2 g"><b>[309]</b></span></a> hoti,||<br />
					so na abhikkhaṇaɱ moha-jaɱ dukkhaɱ domanassaɱ paṭisaŋvedeti.|| ||</p>

					<p class="f4">So vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Pītiyā ca virāgā||<br />
					upekhako ca viharati||<br />
					sato ca sampajāno,||<br />
					sukhañ ca kāyena paṭisaŋvedeti||<br />
					yaɱ taɱ ariyaɱ ācikkhanti||<br />
					'upekkhako satimā sukha-vihārī' ti||<br />
					tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubbe va somanassa domanassānaɱ atthaŋ-gamā||<br />
					adukkha-ɱ-asukhaɱ||<br />
					upekkhā-sati-pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">So kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Idaɱ vuccati bhikkhave dhamma-samādānaɱ pacc'uppanna-sukhañ c'eva āyatiñca sukha-vipākaɱ.|| ||</p>

					<p class="f4">Imāni kho bhikkhave cattāri dhamma-samādānānī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ abhinandunti.|| ||</p>

					<p class="f4 ctr">Cūḷadhamma-samādānasuttaɱ pañcamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>