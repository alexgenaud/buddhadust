<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 45. Four modes of practicing Dhamma: Pleasureable in the present with painful consequences; painful in the present with painful consequences; painful in the present with pleAsurable consequences; and pleAsurable in the present with pleAsurable consequences." />
<title>MN 45: Cūḷa Dhamma-Samādāna Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					5. Cūḷa Yamaka Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p45">Sutta 45</a></h4>

					<h1>Cūḷa Dhamma-Samādāna Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg305"><span class="f2 g"><b>[305]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.045.chlm.sbb.htm#p1">chlm</a>][<a href="../../../dhamma-vinaya/pts/mn/mn.045.horn.pts.htm">pts</a>][<a href="../../../dhamma-vinaya/ati/mn/mn.045.than.ati.htm#p1">than</a>][<a href="../../../dhamma-vinaya/mnl/mn/mn.045.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthīyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ||<br />
					Bhagavā etad avoca:|| ||</p>

					<p class="f4">2. Cattār'imāni bhikkhave dhamma-samādānāni.</p>

					<p class="f4">Katamāni cattāri?|| ||</p>

					<p class="f4">Atthi bhikkhave dhamma-samādānaṃ pacc'uppanna-sukhaṃ āyatiṃ dukkha-vipākaṃ.|| ||</p>

					<p class="f4">Atthi bhikkhave dhamma-samādānaṃ pacc'uppanna-dukkhañ c'eva āyatiñ ca dukkha-vipākaṃ.|| ||</p>

					<p class="f4">Atthi bhikkhave dhamma-samādānaṃ pacc'uppanna-dukkhaṃ āyatiṃ sukha-vipākaṃ.</p>

					<p class="f4">Atthi bhikkhave dhamma-samādānaṃ pacc'uppanna-sukhañ c'eva āyatiñ ca sukha-vipākaṃ.|| ||</p>

					<p class="f4">3. Katamañ ca bhikkhave dhamma-samādānaṃ pacc'uppanna-sukhaṃ āyatiṃ dukkha-vipākaṃ?|| ||</p>

					<p class="f4">Santi, bhikkhave, eke samaṇa-brāhmaṇā evaṃ-vādino evaṃ diṭṭhino:|| ||</p>

					<p class="f4">"N'atthi kāmesu doso" ti.|| ||</p>

					<p class="f4">Te kāmesu pātavyataṃ āpajjanti,||<br />
					te kho moḷibaddhāhi paribbājikāhi paricārenti.|| ||</p>

					<p class="f4">Te evam āhaṃsu:|| ||</p>

					<p class="f4">'Kiṃ su nāma te bhonto samaṇa-brāhmaṇā kāmesu anāgata-bhayaṃ sampassamānā kāmānaṃ pahānam-āhaṃsu,||<br />
					kāmānaṃ pariññaṃ paññāpenti?|| ||</p>

					<p class="f4">Sukho imissā paribbājikāya taruṇāya mudukāya lomasāya bāhāya samphasso' ti.|| ||</p>

					<p class="f4">Te kāmesu pātavyataṃ āpajjanti.|| ||</p>

					<p class="f4">Te kāmesu pātavyataṃ āpajjitvā kāyassa bhedā param maraṇā apāyaṃ duggatiṃ vinipātaṃ Nirayaṃ upapajjanti.</p>

					<p class="f4">Te tattha dukkhā tippā kaṭukā vedanā vediyanti.|| ||</p>

					<p class="f4">Te evam āhaṃsu:|| ||</p>

					<p class="f4">'Idaṃ kho te bhonto samaṇa-brāhmaṇā kāmesu anāgata-bhayaṃ sampassamānā kāmānaṃ pahānam-āhaṃsu,||<br />
					kāmānaṃ pariññaṃ paññāpenti.|| ||</p>

					<p class="f4">Imehi mayaṃ kāmahetu <a id="pg306"><span class="f2 g"><b>[306]</b></span></a> kāma-nidānaṃ dukkhā tippā kaṭukā vedanā vediyāmā' ti.|| ||</p>

					<p class="f4">Seyyathā pi, bhikkhave, gimhānaṃ pacchime māse māluvāsipāṭikā phaleyya,||<br />
					atha kho taṃ bhikkhave māluvābījaṃ aññatarasmiṃ sālamūle nipateyya.|| ||</p>

					<p class="f4">Atha kho bhikkhave yā tasmiṃ sāle adhivatthā devatā sā bhītā saṃviggā santāsaṃ āpajjeyya.|| ||</p>

					<p class="f4">Atha kho bhikkhave tasmiṃ sāle adhivatthāya devatāya mitt-ā-maccā ñātisā-lohitā,||<br />
					ārāma-devatā vana-devatā rukkha-devatā osadhitiṇavanaspatīsu adhivatthā devatā,||<br />
					saṇgamma samāgamma evaṃ samassāseyyuṃ:|| ||</p>

					<p class="f4">'Mā bhavaṃ bhāyi,||<br />
					mā bhavaṃ bhāyi.|| ||</p>

					<p class="f4">App'eva nām'etaṃ māluvā bījaṃ moro vā gileyya,||<br />
					mago vā khādeyya,||<br />
					davaḍāho vā ḍaheyya,||<br />
					vanakammikā vā uddhareyyuṃ,||<br />
					upacikā vā udrabheyyuṃ,||<br />
					abījaṃ vā panassā' ti.|| ||</p>

					<p class="f4">Atha kho taṃ bhikkhave māluvābījaṃ n'eva moro gileyya,||<br />
					na mago khādeyya,||<br />
					na davaḍāho ḍaheyya,||<br />
					na vanakammikā uddhareyyuṃ,||<br />
					na upacikā udrabheyyuṃ,||<br />
					bījaṃva panassa.|| ||</p>

					<p class="f4">Taṃ pāvussakena meghena abhippavaṭṭhaṃ samma-d-eva virūḷheyya.|| ||</p>

					<p class="f4">Sā'ssa māluvālatā taruṇā mudukā lomasā vilambinī, sā taṃ sālaṃ upaniseveyya.|| ||</p>

					<p class="f4">Atha kho bhikkhave tasmiṃ sāle adhivatthāya devatāya evam assa:|| ||</p>

					<p class="f4">'Kiṃ su nāma te bhonto mitt-ā-maccā ñātisā-lohitā,||<br />
					ārāma-devatā vana-devatā rukkha-devatā,||<br />
					osadhitiṇavanaspatīsu adhivatthā devatā,||<br />
					māluvābīje anāgata-bhayaṃ sampassamānā saṇgamma samāgamma evaṃ samassāsesuṃ:||<br />
					mā bhavaṃ bhāyi,||<br />
					mā bhavaṃ bhāyi,||<br />
					app'eva nām'etaṃ māluvābījaṃ moro vā gileyya mago vā khādeyya davaḍāho vā ḍaheyya, vanakammikā vā uddhareyyuṃ,||<br />
					upacikā vā udrabheyyuṃ,||<br />
					abījaṃ vā pan'assāti.|| ||</p>

					<p class="f4">Sukho imissā māluvālatāya taruṇāya mudukāya lomasāya vilambiniyā samphasso' ti.|| ||</p>

					<p class="f4">Sā taṃ sālaṃ anuparihareyya,||<br />
					sā taṃ sālaṃ anupariharitvā upari viṭabhiṃ kareyya,||<br />
					upari viṭabhiṃ karitvā oghanaṃ janeyya,||<br />
					oghanaṃ janetvā ye tassa sālassa mahantā mahantā khandhā te padāleyya.|| ||</p>

					<p class="f4">Atha kho bhikkhave tasmiṃ sāle adhivatthāya devatāya evam assa:|| ||</p>

					<p class="f4">'Idaṃ kho te bhonto mitt-ā-maccā ñātisā-lohitā,||<br />
					ārāma-devatā vana-devatā rukkha-devatā,||<br />
					osadhitiṇavanaspatīsu adhivatthā devatā,||<br />
					māluvābīje anāgata-bhayaṃ sampassamānā saṇgamma samāgamma evaṃ samassāsesuṃ:||<br />
					mā bhavaṃ bhāyi,||<br />
					mā bhavaṃ bhāyi,||<br />
					app'eva nāme taṃ māluvābījaṃ moro vā gileyya <a id="pg307"><span class="f2 g"><b>[307]</b></span></a> mago vā khādeyya davaḍāho vā ḍaheyya vanakammikā vā uddhareyyuṃ upacikā vā udrabheyyuṃ,||<br />
					abījaṃ vā pan'assāti,||<br />
					yañ'c'āhaṃ māluvābījahetu dukkhā tippā kaṭukā vedanā vediyāmī' ti.|| ||</p>

					<p class="f4">Evam eva kho bhikkhave santi eke samaṇa-brāhmaṇā evaṃ-vādino evaṃ diṭṭhino:|| ||</p>

					<p class="f4">'N'atthi kāmesu doso' ti.|| ||</p>

					<p class="f4">Te kāmesu pātavyataṃ āpajjanti,||<br />
					te moḷibaddhāhi paribbājikāhi paricārenti||<br />
					te evam āhaṃsu:|| ||</p>

					<p class="f4">Kiṃ su nāma te bhonto samaṇa-brāhmaṇā kāmesu anāgata-bhayaṃ sampassamānā kāmānaṃ pahānam-āhaṃsu,||<br />
					kāmānaṃ pariññaṃ paññāpenti?|| ||</p>

					<p class="f4">'Sukho imissā paribbājikāya taruṇāya mudukāya lomasāya bāhāya samphasso' ti.|| ||</p>

					<p class="f4">Te kāmesu pātavyataṃ āpajjanti.|| ||</p>

					<p class="f4">Te kāmesu pātavyataṃ āpajjitvā kāyassa bhedā param maraṇā apāyaṃ duggatiṃ vinipātaṃ Nirayaṃ upapajjanti.|| ||</p>

					<p class="f4">Te tattha dukkhā tippā kaṭukā vedanā vediyanti.|| ||</p>

					<p class="f4">Te evam āhaṃsu:|| ||</p>

					<p class="f4">'Idaṃ kho bhonto samaṇa-brāhmaṇā kāmesu anāgata-bhayaṃ sampassamānā kāmānaṃ pahānam-āhaṃsu||<br />
					kāmānaṃ pariññaṃ paññāpenti.|| ||</p>

					<p class="f4">Ime hi mayaṃ kāmahetu kāmanidānā dukkhā tippā kaṭukā vedanā vediyāmā' ti.|| ||</p>

					<p class="f4">Idaṃ vuccati bhikkhave dhamma-samādānaṃ pacc'uppanna-sukhaṃ āyatiṃ dukkha-vipākaṃ.|| ||</p>

					<p class="ctr c">&#9632;</p>

					<p class="f4">4. Katamañ ca bhikkhave dhamma-samādānaṃ pacc'uppanna-dukkhañ c'eva āyatiñ ca dukkha-vipākaṃ?|| ||</p>

					<p class="f4">Idha, bhikkhave, ekacco acelako hoti mutt'ācāro hatthāvalekhano.|| ||</p>

					<p class="f4">Na ehi-bhadantiko||<br />
					na tiṭṭha-bhadantiko,||<br />
					na abhihaṭaṃ||<br />
					na uddissa-kaṭaṃ||<br />
					na nimantaṇaṃ sādiyati.|| ||</p>

					<p class="f4">So na kumbhi-mukhā patigaṇhāti,||<br />
					na khalopimukhā patigaṇhāti,||<br />
					na eḷaka-mantaraṃ||<br />
					na daṇḍa-mantaraṃ||<br />
					na musalamantaraṃ||<br />
					na dvinnaṃ bhuñjamānānaṃ,||<br />
					na gabbhiniyā||<br />
					na pāyamānāya||<br />
					na purisantaragatāya,||<br />
					na saṇkittīsu,||<br />
					na yattha sā upaṭṭhito hoti,||<br />
					na yattha makkhikā saṇḍasaṇḍacārinī,||<br />
					na macchaṃ||<br />
					na maṃsaṃ.</p>

					<p class="f4">Na suraṃ||<br />
					na merayaṃ||<br />
					na thusodakaṃ pibati.|| ||</p>

					<p class="f4">So ekāgāriko vā hoti ekālopiko,||<br />
					dvāgāriko vā hoti dvālopiko,||<br />
					sattāgāriko vā hoti sattālopiko.|| ||</p>

					<p class="f4">Ekissā pi dattiyā yāpeti,||<br />
					dvīhi pi dattīhi yāpeti||<br />
					sattahi pi dattīhi yāpeti,||<br />
					ekāhikam pi āhāraṃ āhāreti,||<br />
					dvāhikam pi āhāraṃ āhāreti,||<br />
					sattāhikam pi āhāraṃ āhāreti.|| ||</p>

					<p class="f4">Iti eva-rūpaṃ addhamāsikam pi pariyāyabhatta-bhojanānuyogam-anuyutto viharati.|| ||</p>

					<p class="f4">So sākabhakkho vā <a id="pg308"><span class="f2 g"><b>[308]</b></span></a> hoti sāmākabhakkho vā hoti||<br />
					nīvārabhakkho vā hoti||<br />
					daddulabhakkho1 vā hoti||<br />
					haṭabhakkho vā hoti||<br />
					kaṇabhakkho vā hoti||<br />
					ācāmabhakkho vā hoti||<br />
					piññākabhakkho vā hoti||<br />
					tiṇabhakkho vā hoti||<br />
					gomayabhakkho vā hoti,||<br />
					vanamūlaphalāhāro yāpeti pavatta-phalabhojī.|| ||</p>

					<p class="f4">So sāṇāni pi dhāreti||<br />
					masāṇāni pi dhāreti||<br />
					chavadussāni pi dhāreti||<br />
					paṃsukūlāni pi dhāreti||<br />
					tirīṭāni pi dhāreti||<br />
					ajināni pi dhāreti||<br />
					ajinakkhipam pi dhāreti||<br />
					kusa-cīram pi dhāreti||<br />
					vākacīram pi dhāreti||<br />
					phalakacīram pi dhāreti||<br />
					kesakam-balam pi dhāreti||<br />
					vāḷakambalam pi dhāreti||<br />
					ulūkapakkham pi dhāreti.|| ||</p>

					<p class="f4">Kesamassulocako pi hoti,||<br />
					kesa-massulocanānuyogam-anuyutto,||<br />
					ubbhaṭṭhako pi hoti āsanapaṭikkhitto,||<br />
					ukkuṭiko pi hoti ukkuṭikappadhānam-anuyutto,||<br />
					kaṇṭakāpassayiko pi hoti kaṇṭakāpassaye seyyaṃ kappeti,||<br />
					sāyatatiyakam pi udakorohaṇānuyogam-anuyutto viharati.|| ||</p>

					<p class="f4">Iti eva-rūpaṃ aneka-vihitaṃ kāyassa ātāpana-paritāpanānuyogam-anuyutto viharati.|| ||</p>

					<p class="f4">So kāyassa bhedā param maraṇā apāyaṃ duggatiṃ vinipātaṃ Nirayaṃ uppajjati.|| ||</p>

					<p class="f4">Idaṃ vuccati bhikkhave dhamma-samādānaṃ pacc'uppanna-dukkhañ c'eva āyatiñca dukkha-vipākaṃ.|| ||</p>

					<p class="ctr c">&#9632;</p>

					<p class="f4">6. Katamañ ca bhikkhave dhamma-samādānaṃ pacc'uppanna-dukkhaṃ āyatiṃ sukhavipakaṃ?|| ||</p>

					<p class="f4">Idha, bhikkhave, ekacco pakatiyā tibba-rāga-jātiko hoti.|| ||</p>

					<p class="f4">So abhikkhaṇaṃ rāgajaṃ dukkhaṃ domanassaṃ paṭisaṃvedeti.|| ||</p>

					<p class="f4">Pakatiyā tibba-dosa-jātiko hoti,||<br />
					so abhikkhaṇaṃ dosa-jaṃ dukkhaṃ domanassaṃ paṭisaṃvedeti.|| ||</p>

					<p class="f4">Pakatiyā tibba-moha-jātiko hoti,||<br />
					so abhikkhaṇaṃ moha-jaṃ dukkhaṃ domanassaṃ paṭisaṃvedeti.|| ||</p>

					<p class="f4">So sahāpi dukkhena sahāpi domanassena assumukho pi  rudamāno paripuṇṇaṃ parisuddhaṃ Brahma-cariyaṃ carati.|| ||</p>

					<p class="f4">So kāyassa bhedā param maraṇā sugatiṃ saggaṃ lokaṃ uppajjati.</p>

					<p class="f4">Idaṃ vuccati bhikkhave dhamma-samādānaṃ pacc'uppanna-dukkhā āyatiṃ sukha-vipākaṃ.|| ||</p>

					<p class="ctr c">&#9632;</p>

					<p class="f4">7. Katamañ ca bhikkhave dhamma-samādānaṃ pacc'uppanna-sukhañ c'eva āyatiñ ca sukha-vipākaṃ?|| ||</p>

					<p class="f4">Idha, bhikkhave, ekacco pakatiyā na tibba-rāga-jātiko hoti,||<br />
					so na abhikkhaṇaṃ rāgajaṃ dukkhaṃ domanassaṃ paṭisaṃvedeti.|| ||</p>

					<p class="f4">Pakatiyā na tibba-dosa-jātiko hoti,||<br />
					so na abhikkhaṇaṃ dosa-jaṃ dukkhaṃ domanassaṃ paṭisaṃvedeti.|| ||</p>

					<p class="f4">Pakatiyā na tibba-moha-jātiko <a id="pg309"><span class="f2 g"><b>[309]</b></span></a> hoti,||<br />
					so na abhikkhaṇaṃ moha-jaṃ dukkhaṃ domanassaṃ paṭisaṃvedeti.|| ||</p>

					<p class="f4">So vivicc'eva kāmehi||<br />
					vivicca akusalehi dhammehi||<br />
					sa-vitakkaṃ||<br />
					sa-vicāraṃ||<br />
					viveka-jaṃ pīti-sukhaṃ||<br />
					paṭhamaṃ-jhānaṃ upasampajja viharati.|| ||</p>

					<p class="f4">Vitakka-vicārānaṃ vūpasamā||<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ||<br />
					avicāraṃ||<br />
					samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharati.|| ||</p>

					<p class="f4">Pītiyā ca virāgā||<br />
					upekhako ca viharati||<br />
					sato ca sampajāno,||<br />
					sukhañ ca kāyena paṭisaṃvedeti||<br />
					yaṃ taṃ ariyaṃ ācikkhanti||<br />
					'upekkhako satimā sukha-vihārī' ti||<br />
					tatiyaṃ-jhānaṃ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubbe va somanassa domanassānaṃ atthaṇgamā||<br />
					adukkha-ṃ-asukhaṃ||<br />
					upekkhā-sati-pārisuddhiṃ||<br />
					catutthaṃ-jhānaṃ upasampajja viharati.|| ||</p>

					<p class="f4">So kāyassa bhedā param maraṇā sugatiṃ saggaṃ lokaṃ uppajjati.|| ||</p>

					<p class="f4">Idaṃ vuccati bhikkhave dhamma-samādānaṃ pacc'uppanna-sukhañ c'eva āyatiñca sukha-vipākaṃ.|| ||</p>

					<p class="f4">Imāni kho bhikkhave cattāri dhamma-samādānānī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaṃ "abhinandun" ti.|| ||</p>

					<p class="ctr">Cūḷa Dhamma-Samādāna Suttaṃ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>