<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of The Buddhist Sutta, Majjhima Nikaya 78. The Buddha teaches Five-tools, the carpenter about ethical standards, their origination, their stopping and the way to go about causing their stopping; intentions, their origin, their stopping and the way to go about their stopping." />
<title>MN 78: Samanamandika Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					3. Paribbājaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p78">Sutta 78</a></h4>

					<h1>Samaṇamaṇḍikā Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.078.chlm.sbb.htm#p1">chlm</a>][<a href="../../../dhamma-vinaya/pts/mn/mn.078.horn.pts.htm#p1">pts</a>][<a href="../../../dhamma-vinaya/ati/mn/mn.078.than.ati.htm#p1">than</a>][<a href="../../../dhamma-vinaya/mnl/mn/mn.078.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tena kho pana samayena Uggāhamāno paribbājako Samaṇa-Maṇḍikā-putto samaya-p-pavādake tindukācīre eka-sālake Mallikāya ārāme <a id="pg23"><span class="f2 g"><b>[23]</b></span></a> paṭivasati mahatiyā paribbājaka-parisāya saddhiɱ timattehi paribbājaka-satehi.|| ||</p>

					<p class="f4">Atha kho Pañcakaŋgo thapati Sāvatthīyā ni-k-khami divādivassa Bhagavantaɱ dassanāya.|| ||</p>

					<p class="f4">Atha kho Pañcakaŋgassa thapatissa etad ahosi:|| ||</p>

					<p class="f4">Akālo kho tāva Bhagavantaɱ dassanāya,||<br />
					paṭisallīno Bhagavā;||<br />
					mano-bhāvanīyānam pi bhikkhūnaɱ asamayo dassanāya,||<br />
					paṭisallīnā mano-bhāvanīyā bhikkhū.|| ||</p>

					<p class="f4">Yan nūnāhaɱ yena samayappavādako tindukācīro eka-sālako Mallikāya ārāmo yena Uggāhamāno paribbājako Samaṇa-Maṇḍikā-putto ten'upasankameyyan ti.|| ||</p>

					<p class="f4">Atha kho Pañcakaŋgo thapati yena samayappavādako tindukāciro eka-sālako Mallikāya ārāmo.|| ||</p>

					<p class="f4">Yena Uggāhamāno paribbājako Samaṇa-Maṇḍikā-putto ten'upasankami.|| ||</p>

					<p class="f4">Tena kho pana samayena Uggāhamāno paribbājako Samaṇa-Maṇḍikā-putto mahatiyā paribbājaka-parisāya saddhiɱ nisinno hoti unnādiniyā uccā-saddāya mahā-saddāya aneka-vihitaɱ tiracchāna-kathaɱ kathentiyā.|| ||</p>

					<p class="f4">Seyyath'īdaɱ:||<br />
					rāja-kathaɱ,||<br />
					cora-kathaɱ,||<br />
					mahā mattakathaɱ,||<br />
					senā-kathaɱ,||<br />
					bhaya-kathaɱ,||<br />
					yuddha-kathaɱ,||<br />
					anna-kathaɱ,||<br />
					pāna-kathaɱ,||<br />
					vattha-kathaɱ,||<br />
					sayāna-kathaɱ,||<br />
					mālā-kathaɱ,||<br />
					gandha-kathaɱ,||<br />
					ñāti-kathaɱ,||<br />
					yāna-kathaɱ,||<br />
					gāma-kathaɱ,||<br />
					nigama-kathaɱ,||<br />
					nagara-kathaɱ,||<br />
					jana-pada-kathaɱ,||<br />
					itthi-kathaɱ,||<br />
					sūra-kathaɱ,||<br />
					visikhā-kathaɱ,||<br />
					kumbha-ṭ-ṭhāna-kathaɱ,||<br />
					pubba-peta-kathaɱ,||<br />
					nānatta-kathaɱ,||<br />
					loka-k-khāyikaɱ samudda-k-khāyikaɱ iti bhav-ā-bhava-kathaɱ iti vā.|| ||</p>

					<p class="f4">Addasā kho Uggāhamāno paribbājako Samaṇa-Maṇḍikā-putto Pañcakaŋgaɱ thapatiɱ dūrato va āga-c-chantaɱ.|| ||</p>

					<p class="f4">Disvāna sakaɱ parisaɱ saṇṭhapesi:|| ||</p>

					<p class="f4">Appa-saddā bhonto hontu,||<br />
					mā bhonto saddam akattha.|| ||</p>

					<p class="f4">Ayaɱ samaṇassa Gotamassa sāvako āga-c-chati,||<br />
					Pañcakaŋgo thapati.|| ||</p>

					<p class="f4">Yāvatā kho pana samaṇassa Gotamassa sāvakā gihī odāta-vasanā Sāvatthīyaɱ paṭivasanti.|| ||</p>

					<p class="f4">Ayaɱ tesaɱ aññataro Pañcakaŋgo thapati.|| ||</p>

					<p class="f4">Appa-sadda-kāmā kho pana te āyasmanto appa-saddavinītā appa-saddassa vaṇṇavādino,||<br />
					app'eva nāma appa-saddaɱ parisaɱ viditvā upasankamitabbaɱ maññeyyā" ti.|| ||</p>

					<p class="f4">Atha kho te paribbājakā tuṇhī ahesuɱ.|| ||</p>

					<p class="f4">Atha kho Pañcakaŋgo thapati yena Uggāhamāno paribbājako Samaṇa-Maṇḍikā-putto ten'upasankami.|| ||</p>

					<p class="f4">Upasaŋkamitvā Uggāhamānena paribbājakena Samaṇa-Maṇḍikā-puttena saddhiɱ <a id="pg24"><span class="f2 g"><b>[24]</b></span></a> sammodi.|| ||</p>

					<p class="f4">Sammodanīyaɱ kathaɱ sārāṇiyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Pañcakaŋgaɱ thapatiɱ Uggāhamāno paribbājako Samaṇa-Maṇḍikā-putto etad avoca:|| ||</p>

					<p class="f4">"Catūhi kho ahaɱ thapati,||<br />
					dhammehi samannāgataɱ purisa-puggalaɱ paññā-pemi sampanna-kusalaɱ parama-kusalaɱ uttamapattipattaɱ samaṇaɱ ayojjhaɱ.|| ||</p>

					<p class="f4">Katamehi catūhi?|| ||</p>

					<p class="f4">Idha thapati na kāyena pāpakaɱ kammaɱ karoti,||<br />
					na pāpikaɱ vācaɱ bhāsati,||<br />
					na pāpakaɱ saŋkappaɱ saŋkappeti,||<br />
					na pāpakaɱ ājivaɱ ājivati.|| ||</p>

					<p class="f4">Imehi kho ahaɱ thapati,||<br />
					catūhi dhammehi samannāgataɱ purisa-puggalaɱ paññā-pemi sampanna-kusalaɱ parama-kusalaɱ uttamapattipattaɱ samaṇaɱ ayojjhan ti.|| ||</p>

					<p class="f4">Atha kho Pañcakaŋgo thapati Uggāhamānassa paribbājakassa Samaṇa-Maṇḍikā-puttassa bhāsitaɱ n'eva abhinandi,||<br />
					na-p-paṭikkosi.|| ||</p>

					<p class="f4">Anabhinan'ditvā a-p-paṭikkositvā uṭṭhāy'āsanā pakkāmi.|| ||</p>

					<p class="f4">Bhagavato santike etassa bhāsitassa atthaɱ ājānissāmi ti.|| ||</p>

					<p class="f4">Atha kho Pañcakaŋgo thapati yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisidi.|| ||</p>

					<p class="f4">Eka-m-antaɱ nisinno kho Pañcakaŋgo thapati yāvatako ahosi Uggāhamānena paribbājakena Samaṇa-Maṇḍikā-puttena saddhiɱ kathā-sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">Evaɱ vutte Bhagavā Pañcakaŋgaɱ thapatiɱ etad avoca:|| ||</p>

					<p class="f4">Evaɱ sante kho thapati,||<br />
					daharo kumāro mando uttāna-seyyako sampanna-kusalo bhavissati parama-kusalo uttamapattipatto samaṇo ayojjho,||<br />
					yathā Uggāhamānassa paribbājakassa Samaṇa-Maṇḍikā-puttassa vacanaɱ.|| ||</p>

					<p class="f4">Daharassa hi thapati,||<br />
					kumārassa mandassa uttāna-seyyakassa kāyo ti pi na hoti,||<br />
					kuto pana kāyena pāpakaɱ kammaɱ karissati aññatra phanditamattā.|| ||</p>

					<p class="f4">Daharassa hi thapati||<br />
					kumārassa mandassa uttāna-seyyakassa vācā ti pi na hoti.|| ||</p>

					<p class="f4">Kuto pana pāpikaɱ vācaɱ bhāsissati,||<br />
					aññatra roditamattā.|| ||</p>

					<p class="f4">Daharassa hi thapati||<br />
					kumārassa mandassa uttāna-seyyakassa saŋkappo ti pi na hoti,||<br />
					kuto pana pāpikaɱ saŋkappaɱ saŋkappissati||<br />
					aññatra vikujitamattā.|| ||</p>

					<p class="f4">Daharassa hi thapati,||<br />
					kumārassa mandassa uttāna-seyyakassa ājivo ti pi na hoti,||<br />
					kuto pana <a id="pg25"><span class="f2 g"><b>[25]</b></span></a> pāpakaɱ ājivaɱ ājivissati,||<br />
					aññatra mātuthaññā.|| ||</p>

					<p class="f4">Evaɱ sante kho thapati,||<br />
					daharo kumāro mando uttāna-seyyako sampanna-kusalo bhavissati parama-kusalā uttamapattipatto samaṇo ayojjho,||<br />
					yathā Uggāhamānassa paribbājakassa Samaṇa-Maṇḍikā-puttassa vacanaɱ.|| ||</p>

					<p class="f4">Catuhi kho ahaɱ thapati,||<br />
					dhammehi samannāgataɱ purisa-puggalaɱ paññā-pemi na c'eva sampanna-kusalaɱ na parama-kusalaɱ na uttamapattipattaɱ samaṇaɱ ayojjhaɱ,||<br />
					api c'imaɱ daharaɱ kumāraɱ mandaɱ uttāna-seyyakaɱ samadhi-gayha tiṭṭhati.|| ||</p>

					<p class="f4">Katamehi catūhi?|| ||</p>

					<p class="f4">Idha thapati na kāyena pāpakaɱ kammaɱ karoti,||<br />
					na pāpikaɱ vācaɱ bhāsati,||<br />
					na pāpakaɱ saŋkappaɱ saŋkappeti||<br />
					aa pāpakaɱ ājivaɱ ājivati.|| ||</p>

					<p class="f4">Imehi kho ahaɱ thapati,||<br />
					catūhi dhammehi samannāgataɱ purisa-puggalaɱ paññā-pemi na c'eva sampanna-kusalaɱ na parama-kusalaɱ na uttamapattipattaɱ samaṇaɱ ayojjhaɱ,||<br />
					api c'imaɱ daharaɱ kumāraɱ mandaɱ uttāna-seyyakaɱ samadhi-gayha tiṭṭhati.|| ||</p>

					<p class="f4">Dasahi kho ahaɱ thapati,||<br />
					dhammehi samannāgataɱ purisa-puggalaɱ paññā-pemi sampanna-kusalaɱ parama-kusalaɱ uttamapattipattaɱ samaṇaɱ ayojjhaɱ.|| ||</p>

					<p class="f4">Ime akusala-sīlā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ito samuṭṭhānā akusala-sīlā,||<br />
					t'āhaɱ thapati,||<br />
					veditabban ti vadāmi|| ||</p>

					<p class="f4">Idha akusala-sīlā aparisesā nirujjhanti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Evaɱ paṭipanno akusalānaɱ sīlānaɱ nirodhāya paṭipanno hoti||<br />
					t'āhaɱ thapati,||<br />
					veditabbanti vadāmi.|| ||</p>

					<p class="f4">Ime kusala-sīlā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ito samuṭṭhānā kusala-sīlā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Idha kusala-sīlā aparisesā nirujjhanti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Evaɱ paṭipanno kusalānaɱ sīlānaɱ nirodhāya paṭipanno hoti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ime akusala-saŋkappā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ito samuṭṭhānā akusala-saŋkappā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Idha <a id="pg26"><span class="f2 g"><b>[26]</b></span></a> akusala-saŋkappā aparisesā nirujjhanti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Evaɱ paṭipanno akusalānaɱ saŋkappānaɱ nirodhāya paṭipanno hoti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ime kusala-saŋkappā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Ito samuṭṭhānā kusala-saŋkappā||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Idha kusala-saŋkappā aparisesā nirujjhanti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Evaɱ paṭipanno kusalānaɱ saŋkappānaɱ nirodhāya paṭipanno hoti||<br />
					t'āhaɱ thapati,||<br />
					veditabban ti vadāmi.|| ||</p>

					<p class="f4">Katame ca thapati, akusala-sīlā?|| ||</p>

					<p class="f4">Akusalaɱ kāya-kammaɱ,||<br />
					akusalaɱ vacī-kammaɱ,||<br />
					pāpako ājivo.|| ||</p>

					<p class="f4">Ime vuccanti thapati, akusala-sīlā.|| ||</p>

					<p class="f4">Ime ca, thapati, akusala-sīlā kiɱ samuṭṭhānā?|| ||</p>

					<p class="f4">Samuṭṭhānam pi n'esaɱ vuttaɱ citta-samuṭṭhānā ti'ssa vacanīyaɱ.|| ||</p>

					<p class="f4">Katamaɱ cittaɱ?|| ||</p>

					<p class="f4">Cittam pi hi bahuɱ aneka-vidhaɱ nāna-p-pakārakaɱ sacittaɱ sarāgaɱ sadosaɱ samohaɱ.|| ||</p>

					<p class="f4">Ito samuṭṭhānā akusala-sīlā.|| ||</p>

					<p class="f4">Ime ca thapati,||<br />
					akusala-sīlā kuhiɱ aparisesā nirujjhanti?|| ||</p>

					<p class="f4">Nirodho pi n'esaɱ vutto.|| ||</p>

					<p class="f4">Idha thapati,||<br />
					bhikkhu kāya-du-c-caritaɱ pahāya kāya-su-caritaɱ bhāveti,||<br />
					vacī-du-c-caritaɱ pahāya vacī-su-caritaɱ bhāveti,||<br />
					mano-du-c-caritaɱ pahāya mano-su-caritaɱ bhāveti,||<br />
					micchā-ājivaɱ pahāya sammā-ājivena jivikaɱ kappeti.|| ||</p>

					<p class="f4">Etth'ete akusala-sīlā aparisesā nirujjhanti.|| ||</p>

					<p class="f4">Kathaɱ paṭipanno ca, thapati, akusalānaɱ sīlānaɱ nirodhāya paṭipanno hoti?|| ||</p>

					<p class="f4">Idha, thapati, bhikkhū||<br />
					anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ kusalānaɱ dhammānaɱ ṭhitiyā asammosāya bhiyyo-bhāvāya vepullāya bhāvanāya pāripūriyā chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Evaɱ paṭi- <a id="pg27"><span class="f2 g"><b>[27]</b></span></a> panno kho, thapati, akusalānaɱ sīlānaɱ nirodhāya paṭipanno hoti.|| ||</p>

					<p class="f4">Katame ca thapati, kusala-sīlā?|| ||</p>

					<p class="f4">Kusalaɱ kāya-kammaɱ,||<br />
					kusalaɱ vacī-kammaɱ||<br />
					ājīva-pārisuddhi pi kho ahaɱ thapati,||<br />
					sīlasmiɱ vadāmi.|| ||</p>

					<p class="f4">Ime vuccanti, thapati, kusala-sīlā.|| ||</p>

					<p class="f4">Ime ca, thapati,||<br />
					kusala-sīlā kiɱ samuṭṭhānā?|| ||</p>

					<p class="f4">Samuṭṭhānam pi n'esaɱ vuttaɱ.|| ||</p>

					<p class="f4">Citta-samuṭṭhānā ti'ssa vacanīyaɱ.|| ||</p>

					<p class="f4">Katamaɱ cittaɱ?|| ||</p>

					<p class="f4">Cittam pi hi bahuɱ aneka-vidhaɱ nāna-p-pakārakaɱ.|| ||</p>

					<p class="f4">Yaɱ cittaɱ vīta-rāgaɱ vīta-dosaɱ vīta-mohaɱ.|| ||</p>

					<p class="f4">Ito samuṭṭhānā akusala-sīlā.|| ||</p>

					<p class="f4">Ime ca, thapati, kusala-sīlā kuhiɱ aparisesā nirujjhanti?|| ||</p>

					<p class="f4">Nirodho pi n'esaɱ vutto,||<br />
					idha, thapati,||<br />
					bhikkhu sīlavā hoti,||<br />
					no ca sīlamayo,||<br />
					tañ ca ceto-vimuttiɱ paññā-vimuttiɱ yathā-bhūtaɱ pajānāti.|| ||</p>

					<p class="f4">Yatth'assa te kusalasīlā aparisesā nirujjhanti.|| ||</p>

					<p class="f4">Kathaɱ paṭipanno ca thapati kusalānaɱ sīlānaɱ nirodhāya paṭipanno hoti?|| ||</p>

					<p class="f4">Idha thapati anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati viriyaɱ ārabhati cittaɱ paggaṇhāti padahati,||<br />
					uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ kusalānaɱ dhammānaɱ ṭhitiyā asammosāya bhiyyo bhāvāya vepullāya bhāvanāya pāripūriyā chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Evaɱ paṭipanno kho thapati kusalānaɱ sīlānaɱ nirodhāya paṭipanno hoti.|| ||</p>

					<p class="f4">Katame ca thapati, akusala saŋkappā?|| ||</p>

					<p class="f4">Kāma-saŋkappo,||<br />
					vyāpāda-saŋkappo,||<br />
					vihiɱsā-saŋkappo.|| ||</p>

					<p class="f4">Ime vuccanti thapati akusala-saŋkappā.|| ||</p>

					<p class="f4">Ime ca, thapati, akusala-saŋkappā kiɱ samuṭṭhānā?|| ||</p>

					<p class="f4">Samuṭṭhānam pi n'esaɱ vuttaɱ.|| ||</p>

					<p class="f4">Saññā-samuṭṭhānā ti'ssa vacanīyā.|| ||</p>

					<p class="f4">Katamā saññā?|| ||</p>

					<p class="f4">Saññā pi hi bahū anekavidhā nāna-p-pakārakā,||<br />
					kāma-saññā,||<br />
					vyāpāda-saññā,||<br />
					vihiɱsā saññā.|| ||</p>

					<p class="f4">Ito samuṭṭhānā akusala-saŋkappā.|| ||</p>

					<p class="f4">Ime ca thapati,||<br />
					akusala-saŋkappā kuhiɱ aparisesā nirujjhanti?|| ||</p>

					<p class="f4">Nirodho pi n'esaɱ vutto.|| ||</p>

					<p class="f4">Idha, thapati, bhikkhū vivicc'eva kāmehī <a id="pg28"><span class="f2 g"><b>[28]</b></span></a> vivicca akusalehī dhammehī sa-vitakkaɱ sa-vicāraɱ viveka-jaɱ pitisukhaɱ paṭhamaɱ-jhānaɱ upasampajja viharati.|| ||</p>

					<p class="f4">Etth'ete akusala-saŋkappā aparisesā nirujjhanti.|| ||</p>

					<p class="f4">Kathaɱ paṭipanno ca, thapati,||<br />
					akusalānaɱ saŋkappānaɱ nirodhāya paṭipanno hoti?|| ||</p>

					<p class="f4">Idha thapati, bhikkhu anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ kusalānaɱ dhammānaɱ ṭhitiyā asammosāya bhiyyo bhāvāya vepullāya bhāvanāya pāripūriyā chanda janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Evaɱ paṭipanno kho, thapati,||<br />
					akusalānaɱ saŋkappānaɱ nirodhāya paṭipanno hoti.|| ||</p>

					<p class="f4">Katame ca, thapati, kusala-saŋkappā?|| ||</p>

					<p class="f4">Nekkhamma-saŋkappo||<br />
					avyāpāda-saŋkappo,||<br />
					avihiɱsā-saŋkappo.|| ||</p>

					<p class="f4">Ime vuccanti thapati kusala-saŋkappā.|| ||</p>

					<p class="f4">Ime ca thapati, kusala-saŋkappā kiɱ samuṭṭhānā?|| ||</p>

					<p class="f4">Samuṭṭhānam pi n'esaɱ vuttaɱ.|| ||</p>

					<p class="f4">Saññā-samuṭṭhānā ti'ssa vacanīyā.|| ||</p>

					<p class="f4">Katamā saññā?|| ||</p>

					<p class="f4">Saññā pi hi bahū anekavidhā nāna-p-pakārakā,||<br />
					nekkhamma-saññā||<br />
					avyāpāda-saññā||<br />
					avihiɱsā-saññā.|| ||</p>

					<p class="f4">Ito samuṭṭhānā kusala-saŋkappā.|| ||</p>

					<p class="f4">Ime ca, thapati, kusala-saŋkappā kuhiɱ aparisesā nirujjhanti?|| ||</p>

					<p class="f4">Nirodho pi n'esaɱ vutto.|| ||</p>

					<p class="f4">Idha, thapati, bhikkhū vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Etth'ete kusala-saŋkappā aparisesā nirujjhanti.|| ||</p>

					<p class="f4">Kathaɱ paṭipanno ca, thapati,||<br />
					kusalānaɱ saŋkappānaɱ nirodhāya paṭipanno hoti?|| ||</p>

					<p class="f4">Idha thapati, bhikkhu anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati;||<br />
					uppannānaɱ kusalānaɱ dhammānaɱ ṭhitiyā asammosāya bhiyyo bhāvāya vepullāya bhāvanāya pāripūriyā chanda janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Evaɱ paṭipanno kho, thapati,||<br />
					kusalānaɱ saŋkappānaɱ nirodhāya paṭipanno hoti.|| ||</p>

					<p class="f4">Katamehi c'āhaɱ thapati,||<br />
					dasahi dhammehi samannāgataɱ purisa-puggalaɱ <a id="pg29"><span class="f2 g"><b>[29]</b></span></a> paññā-pemi sampanna-kusalaɱ parama-kusalaɱ uttamapattipattaɱ samaṇaɱ ayojjhaɱ?|| ||</p>

					<p class="f4">Idha thapati, bhikkhu asekhāya sammā-diṭṭhiyā samannāgato hoti,||<br />
					asekhena sammā-saŋkappena samannāgato hoti,||<br />
					asekhāya sammā-vācāya samannāgato hoti,||<br />
					asekhena sammā-kammantena samannāgato hoti,||<br />
					asekhena sammā-ājīvena samannāgato hoti,||<br />
					asekhena sammā-vāyāmena samannāgato hoti,||<br />
					asekhāya sammā-satiyā samannāgato hoti,||<br />
					asekhena sammā-samādhinā samannāgato hoti,||<br />
					asekhena sammā-ñāṇena samannāgato hoti,||<br />
					asekhāya sammā-vimuttiyā samannāgato hoti.|| ||</p>

					<p class="f4">Imehi kho ahaɱ thapati,||<br />
					dasahi dhammehi samannāgataɱ purisa-puggalaɱ paññā-pemi sampanna-kusalaɱ parama-kusalaɱ uttamapattipattaɱ samaṇaɱ ayojjhanti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano Pañcakaŋgo thapati Bhagavato bhāsitaɱ abhinanditi.</p>

					<p class="f4 ctr">Samaṇamaṇḍikā suttaɱ aṭṭhamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>