<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 31. The Buddha visits the Anuruddhas and learns of their having attained arahantship." />
<title>MN 31: Cula Gosinga Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					4. Mahā Yamaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p31">Sutta 31</a></h4>

					<h1>Cūḷa Gosiŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.031.chlm.sbb.htm#p1">chlm</a>][<a href="../../../dhamma-vinaya/pts/mn/mn.031.horn.pts.htm#p1">pts</a>][<a href="../../../dhamma-vinaya/mnl/mn/mn.031.upal.mnl.htm#p1">upal</a>][<a href="../../../dhamma-vinaya/wp/mn/mn.031.ntbb.wp.htm">ntbb</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā nādike viharati giñjakāvasathe.|| ||</p>

					<p class="f4">Tena kho pana samayen'āyasmā ca Anuruddho āyasmā ca nandiyo āyasmā ca kimbilo gosiŋgasāla-vanadāye viharanti.|| ||</p>

					<p class="f4">Atha kho Bhagavā sāyaṇha-samayaɱ patisallāṇā vuṭṭhito yena gosiŋgasāla-vanadāyo ten'upasankami.|| ||</p>

					<p class="f4">2. Addasā kho dāyapālo Bhagavantaɱ dūrato va āga-c-chantaɱ disvāna Bhagavantaɱ etad avoca:|| ||</p>

					<p class="f4">"Mā samaṇa, etaɱ dāyaɱ pāvisi.|| ||</p>

					<p class="f4">Santettha tayo kula-puttā attakāmarūpā viharanti mā tesaɱ aphāsumakāsī" ti.|| ||</p>

					<p class="f4">3. Assosi kho āyasmā Anuruddho dāyapālassa Bhagavatā saddhiɱ mantayamānassa.|| ||</p>

					<p class="f4">Sutvāna dāyapālaɱ etad avoca:|| ||</p>

					<p class="f4">'Mā āvuso dāyapāla, Bhagavantaɱ vāresi.|| ||</p>

					<p class="f4">Satthā no Bhagavā anuppatto' ti.|| ||</p>

					<p class="f4">4. Atha kho āyasmā Anuruddho yen'āyasmā ca nandiyo āyasmā ca kimbilo ten'upasankami upasankamitvā āyasmantañ ca nandiyaɱ āyasmantañ ca kimbilaɱ etad avoca:|| ||</p>

					<p class="f4">'Abhi-k-kamathāyasmanto,||<br />
					abhi-k-kamathāyasmanto,||<br />
					Satthā <a id="pg206"><span class="f2 g"><b>[206]</b></span></a> no Bhagavā anuppatto' ti.|| ||</p>

					<p class="f4">5. Atha kho āyasmā ca Anuruddho āyasmā ca nandiyo āyasmā ca kimbilo Bhagavantaɱ paccuggantvā eko Bhagavato patta-cīvaraɱ paṭiggahesi.|| ||</p>

					<p class="f4">Eko āsanaɱ paññāpesi.|| ||</p>

					<p class="f4">Eko pādodakaɱ upaṭṭhapesi.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja4 kho Bhagavā pāde pakkhālesi.|| ||</p>

					<p class="f4">Te pi kho āyasmanto Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">6. Eka-m-antaɱ nisinnaɱ kho āyasmantaɱ Anuruddhaɱ Bhagavā etad avoca: kacci vo anuruddhā khamanīyaɱ? Kacci yāpanīyaɱ? Kacci piṇḍakena na kilamathā" ti.|| ||</p>

					<p class="f4">"Khamanīyaɱ Bhagavā,||<br />
					yāpanīyaɱ Bhagavā,||<br />
					na ca mayaɱ bhante piṇḍakena kilamāmā " ti.|| ||</p>

					<p class="f4">8. Kacci pana vo anuruddhā samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharathāti?|| ||</p>

					<p class="f4">9. "Taggha mayaɱ bhante samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharāmā" ti.|| ||</p>

					<p class="f4">10. Yathā-kathaɱ pana tumhe anuruddhā samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharathāti?|| ||</p>

					<p class="f4">11. "Idha mayhaɱ bhante evaɱ hoti: 'lābhā vata me su-laddhaɱ vata me,||<br />
					yohaɱ eva rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ mano-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante evaɱ hoti: 'yan nūnāhaɱ sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyan' ti.|| ||</p>

					<p class="f4">So kho ahaɱ bhante sakaɱ cittaɱ nikkhi-pitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante kāyā.|| ||</p>

					<p class="f4">Ekañca pana maññe cittan" ti.</p>

					<p class="f4">Āyasmāpi kho nandiyo Bhagavantaɱ etavoca: mayham pi kho bhante evaɱ hoti: 'lābhā vata me,||<br />
					su-laddhaɱ vata me,||<br />
					yohaɱ eva-rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante evaɱ hoti: 'yan nūnāhaɱ sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyanti.|| ||</p>

					<p class="f4">So kho ahaɱ bhante sakaɱ cittaɱ nikkhi-pitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante kāyā.|| ||</p>

					<p class="f4">Ekañca pana maññe cittan' ti.|| ||</p>

					<p class="f4">Evaɱ kho mayaɱ bhante samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharāmā" ti.|| ||</p>

					<p class="f4">12. Āyasmāpi kho kimbilo Bhagavantaɱ etavoca: mayham pi kho bhante evaɱ hoti: 'lābhā vata me,||<br />
					su-laddhaɱ vata me,||<br />
					yohaɱ eva-rūpehi sabrahma-cārīhi saddhiɱ viharāmī' ti.|| ||</p>

					<p class="f4">Tassa mayhaɱ bhante imesu āyasmantesu mettaɱ kāya-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Mettaɱ mano-kammaɱ pacc'upaṭṭhitaɱ āvī c'eva raho ca.|| ||</p>

					<p class="f4">Tassa mayhaɱ bhante evaɱ hoti: 'yan nūnāhaɱ <a id="pg207"><span class="f2 g"><b>[207]</b></span></a> sakaɱ cittaɱ nikkhi-pitvā imesaɱ yeva āyasmantānaɱ cittassa vasena vatteyyanti.|| ||</p>

					<p class="f4">So kho ahaɱ bhante sakaɱ cittaɱ nikkhi-pitvā imesaɱ yeva āyasmantānaɱ cittassa vasena vattāmi.|| ||</p>

					<p class="f4">Nānā hi kho no bhante kāyā.|| ||</p>

					<p class="f4">Ekañca pana maññe cittan' ti.|| ||</p>

					<p class="f4">Evaɱ kho mayaɱ bhante samaggā sammodamānā avivadamānā khīrodakībhūtā añña-maññaɱ piyacakkhūhi sampassantā viharāmā" ti.|| ||</p>

					<p class="f4">13. Sādhu, sādhu, anuruddhā.|| ||</p>

					<p class="f4">Kacci pana vo anuruddhā,||<br />
					appamattā ātāpino pahit'attā viharathāti?|| ||</p>

					<p class="f4">14. "Taggha mayaɱ bhante appamattā ātāpino pahit'attā viharāmā" ti.|| ||</p>

					<p class="f4">15. Yathā-kathampana tumhe anuruddhā appamattā ātāpino pahit'attā viharathāti?|| ||</p>

					<p class="f4">16. "Idha pana bhante amhākaɱ yo paṭhamaɱ gāmato piṇḍāya paṭikkamati,||<br />
					so āsanāni paññāpeti.|| ||</p>

					<p class="f4">Pānīyaɱ paribhojanīyaɱ upaṭṭhapeti1.|| ||</p>

					<p class="f4">Avakkārapātiɱ upaṭṭhapeti.|| ||</p>

					<p class="f4">Yo pacchā gāmato piṇḍāya paṭikkamati,||<br />
					sace hoti bhuttāvaseso,||<br />
					sace ākankhati, bhuñjati.|| ||</p>

					<p class="f4">No ce ākankhati,||<br />
					appaharite vā chaḍḍeti.|| ||</p>

					<p class="f4">Appāṇake vā udake opilāpeti.|| ||</p>

					<p class="f4">So āsanāni paṭisāmeti.|| ||</p>

					<p class="f4">Pānīyaɱ paribhojanīyaɱ paṭisā meti.|| ||</p>

					<p class="f4">Avakkārapātiɱ paṭisāmeti.|| ||</p>

					<p class="f4">Bhattaggaɱ sammajjati.|| ||</p>

					<p class="f4">Yo passati pānīyaghaṭaɱ vā paribhojanīyaghaṭaɱ vā vaccaghaṭaɱ vā rittaɱ tucchaɱ,||<br />
					so upaṭṭhapeti.|| ||</p>

					<p class="f4">Sacassa hoti avisayhaɱ,||<br />
					hatthavikārena dutiyaɱ āmantetvā hatthavilaŋghakena upaṭṭhapema.|| ||</p>

					<p class="f4">Na tv'eva mayaɱ bhante ta-p-paccayā vācaɱ bhindāma.|| ||</p>

					<p class="f4">Pañcāhikaɱ kho pana mayaɱ bhante sabbarattikaɱ dhammiyā kathāya sannisīdāma.|| ||</p>

					<p class="f4">Evaɱ kho mayaɱ bhante appamattā ātāpino pahit'attā viharāmā" ti.|| ||</p>

					<p class="f4">17. Sādhu, sādhu, anuruddhā.|| ||</p>

					<p class="f4">Atthi pana vo anuruddhā,||<br />
					evaɱ appamattānaɱ ātāpīnaɱ pahit'attānaɱ viharataɱ uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">18. "Kiɱ hi no siyā bhante.|| ||</p>

					<p class="f4">Idha mayaɱ bhante yāva-d-eva ākaŋkhāma,||<br />
					vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhamaɱ-jhānaɱ upasampajja viharāma.|| ||</p>

					<p class="f4">Ayaɱ kho no bhante amhākaɱ appamattānaɱ ātāpīnaɱ pahit'attānaɱ viharataɱ uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">19. Sādhu, sādhu, anuruddhā.|| ||</p>

					<p class="f4">Etassa pana vo anuruddhā vihārassa samati-k-kamāya etassa <a id="pg208"><span class="f2 g"><b>[208]</b></span></a> vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">20. "Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma,||<br />
					vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ 6 upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">21. Sādhu, sādhu, anuruddhā.|| ||</p>

					<p class="f4">Etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">22. "Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma pītiyā ca virāgā upekkhakā ca viharāma satā ca sampajānā.|| ||</p>

					<p class="f4">Sukhañca kāyena paṭisaŋvedema.|| ||</p>

					<p class="f4">Yantaɱ ariyā ācikkhanti: 'upekkhako satimā sukha-vihārī'ti tatiyaɱ-jhānaɱ upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">23. Sādhu, sādhu, anuruddhā.|| ||</p>

					<p class="f4">Etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">24. "Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma sukhassa ca pahānā dukkhassa ca pahānā pubbe va somanassa-domanassānaɱ attha-gamā adukkha-ɱ-asukhaɱ upekkhā-sati-pārisuddhiɱ catutthaɱ-jhānaɱ upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">25. Sādhu, sādhu, anuruddhā.|| ||</p>

					<p class="f4">Etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">26. "Kiɱ hi no siyā bhante.|| ||</p>

					<p class="f4">Idha mayaɱ bhante yāva-d-eva ākaŋkhāma sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā ananto ākāsoti Ākāsanañ-c'āyatanaɱ <a id="pg209"><span class="f2 g"><b>[209]</b></span></a> upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">27. Sādhu, sādhu, anuruddhā.|| ||</p>

					<p class="f4">Etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">28. "Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma,||<br />
					sabbaso Ākāsanañ-c'āyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro " ti.|| ||</p>

					<p class="f4">Sādhu, sādhu, anuruddhā,||<br />
					etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti?|| ||</p>

					<p class="f4">Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma,||<br />
					sabbaso Viññāṇañ-c'āyatanaɱ samati-k-kamma 'N'atthi kiñcī' ti Ākiñ caññ'āyatanaɱ upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro " ti.|| ||</p>

					<p class="f4">Sādhu, sādhu, anuruddhā,||<br />
					etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro ti?|| ||</p>

					<p class="f4">Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma,||<br />
					sabbaso Ākiñ caññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharāma.|| ||</p>

					<p class="f4">Etassa bhante vihārassa samati-k-kamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro" ti.|| ||</p>

					<p class="f4">29. Sādhu, sādhu, anuruddhā,||<br />
					etassa pana vo anuruddhā vihārassa samati-k-kamāya etassa vihārassa paṭippassaddhiyā atthañño uttariɱ manussa-dhammā alam-ariya-ñāṇa-dassanaviseso adhigato phāsu-vihāroti?|| ||</p>

					<p class="f4">30. "Kiɱ hi no siyā bhante,||<br />
					idha mayaɱ bhante yāva-d-eva ākaŋkhāma,||<br />
					sabbaso N'eva-saññā-nā-saññ'āyatanaɱ samati-k-kamma saññā-vedayita-nirodhaɱ upasampajja viharāma.|| ||</p>

					<p class="f4">Paññāya ca no disvā āsavā parikkhīṇā.1 Etassa bhante vihārassa samatikakamāya etassa vihārassa paṭippassaddhiyā ayamañño uttariɱ manussa-dhammā alam-ariya-ñāṇa-dassanaviseso adhigato phāsu-vihāro.2 Imasmā ca3 mayaɱ bhante phāsu-vihārā aññaɱ phāsu-vihāraɱ uttaritaraɱ vā paṇītataraɱ vā na samanupassāmā" ti.|| ||</p>

					<p class="f4">31. Sādhu, sādhu, anuruddhā,||<br />
					etasmā anuruddhā phāsu-vihārā añño phāsu-vihāro uttaritaro vā paṇītataro vā n'atthīti.|| ||</p>

					<p class="f4">32. Atha kho Bhagavā āyasmantañ ca Anuruddhaɱ āyasmantañ ca nandiyaɱ āyasmantañ ca kimbilaɱ dhammiyā kathāya sanda-s-setvā samāda-petvā samutte-chetvā samp'ahaɱsetvā uṭṭhāy āsanā pakkāmi.4|| ||</p>

					<p class="f4">33. Atha kho āyasmā ca Anuruddho āyasmā ca nandiyo āyasmā ca kimbilo Bhagavantaɱ anusaɱsāvetvaɱ5 tato paṭinivattitvā āyasmā <a id="pg210"><span class="f2 g"><b>[210]</b></span></a> ca nandiyo āyasmā ca kimbilo āyasmantaɱ Anuruddhaɱ etad avocuɱ:|| ||</p>

					<p class="f4">"Kin nu6 mayaɱ āyasmato Anuruddhassa evamārocimha:7 'imāsaññca imāsañca vihāra-samāpattīnaɱ mayaɱ lābhino'ti yaɱ no āyasmā Anuruddho Bhagavato sammukhā yāva āsavānaɱ khayā pakāsesī" ti.|| ||</p>

					<p class="f4">34. Na kho me āyasmanto evamārocesuɱ: imāsañca imāsañca vihāra-samāpattīnaɱ mayaɱ lābhinoti,||<br />
					api ca1 me āyasmantānaɱ cetasā ceto paricca vidito: imāsañca imāsañca vihāra-samāpattīnaɱ ime āyasmanto lābhinoti.|| ||</p>

					<p class="f4">Devatā pi me etam atthaɱ ārocesuɱ: imāsañca imāsañca vihāra-samāpattīnaɱ āyasmanto lābhinoti.|| ||</p>

					<p class="f4">Taɱ me Bhagavatā pañhābhi puṭṭhena vyākatanti.|| ||</p>

					<p class="f4">35. Atha kho dīgho parajano yakkho yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhito kho dīgho parajano yakkho Bhagavantaɱ etad avoca:|| ||</p>

					<p class="f4">"Lābhā bhante Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayokula-puttā,||<br />
					āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">36. Dīghassa parajanassa yakkhassa saddaɱ sutvā bhummā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Bhummānaɱ devānaɱ saddaɱ sutvā cātu-m-mahārājikā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Cātu-m-mahā-rājikānaɱ devā saddaɱ sutvā Tāvatiɱsā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Tāvatiɱsānaɱ devānaɱ saddaɱ sutvā yāmā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Yāmānaɱ devānaɱ saddaɱ sutvā Tusitā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Tusitānaɱ devānaɱ saddaɱ sutvā nimmānaratī devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Nimmānaratīnaɱ devānaɱ saddaɱ sutvā Paranimmita-vasavattino devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Paranimmita-vasavattīnaɱ devānaɱ5 saddaɱ sutvā brahma-kāyikā devā saddamanussāvesuɱ:|| ||</p>

					<p class="f4">"Lābhā vata bho Vajjīnaɱ,||<br />
					su-laddhalābhā Vajjipajāya,||<br />
					yattha Tathāgato viharati arahaɱ Sammā-Sam-Buddho,||<br />
					ime ca tayo kula-puttā āyasmā ca Anuruddho āyasmā ca nandiyo āyasmā ca kimbilo" ti.|| ||</p>

					<p class="f4">Iti ha te āyasmanto tena khaṇena tena muhuttena yāva Brahma-lokā viditā ahesuɱ.|| ||</p>

					<p class="f4">37. Evam etaɱ dīgha,||<br />
					evam etaɱ dīgha yasmāpi dīgha,||<br />
					kulā ete tayo kula-puttā agārasmā anagāriyaɱ pabba-jitā,||<br />
					tañ ce pi kulaɱ ete tayo kula-putte pasanna-cittaɱ anussareyya,||<br />
					tassapassa6 kulassa dīgha-rattaɱ hitāya sukhāya.|| ||</p>

					<p class="f4">38. Dīgha, yasmāpi kulaparivaṭṭā ete tayo kula-puttā agārasmā <a id="pg211"><span class="f2 g"><b>[211]</b></span></a> anagāriyaɱ pabba-jitā,||<br />
					so ce pi kulaparivaṭṭo ete tayo kula-putte pasanna-citto anussareyya,||<br />
					tassapassa kulaparivaṭṭassa dīgha-rattaɱ hitāya sukhāya.|| ||</p>

					<p class="f4">39. Yasmā pi dīgha,||<br />
					gāmā ete tayo kula-puttā agārasmā anagāriyaɱ pabba-jitā,||<br />
					so ce pi gāmo ete tayo kula-putte pasanna-citto anussareyya, tassapassa gāmassa dīgha-rattaɱ hitāya sukhāya.|| ||</p>

					<p class="f4">40. Yasmā pi dīgha,||<br />
					nigamā ete tayo kula-puttā agārasmā anagāriyaɱ pabba-jitā,||<br />
					so ce pi nigamo ete tayo kula-putte pasanna-citto anussareyya,||<br />
					tassapassa nigamassa dīgha-rattaɱ hitāya sukhāya.|| ||</p>

					<p class="f4">41. Yasmā pi dīgha,||<br />
					nagarā ete tayo kula-puttā agārasmā anagāriyaɱ pabba-jitā,||<br />
					tañ ce pi nagaraɱ ete tayo kula-putte pasanna-citto anussareyya,||<br />
					tassapassa nagarassa dīgha-rattaɱ hitāya sukhāya.|| ||</p>

					<p class="f4">42. Yasmā pi dīgha,||<br />
					janapadā ete tayo kula-puttā agārasmā anagāriyaɱ pabba-jitā,||<br />
					so ce pi janapado ete tayo kula-putte pasanna-citto anussareyya,||<br />
					tassapassa jana-padassa dīgha-rattaɱ hitāya sukhāya.|| ||</p>

					<p class="f4">43. Sabbe ce pi dīgha,||<br />
					khattiyā ete tayo kula-putte pasanna-cittā anussareyyuɱ,||<br />
					sabbesānampassa khattiyānaɱ dīgha-rattaɱ hitāya sukhāya.|| ||</p>

					<p class="f4">44. Sabbe ce pi dīgha,||<br />
					brāhmaṇā ete tayo kula-putte pasanna-cittā anussareyyuɱ,||<br />
					sabbesānampassa2 brāhmaṇānaɱ dīgha-rattaɱ hitāya sukhāya.|| ||</p>

					<p class="f4">45. Sabbe ce pi dīgha,||<br />
					vessā ete tayo kula-putte pasanna-cittā anussareyyuɱ,||<br />
					sabbesānampassa vessānaɱ dīgha-rattaɱ hitāya sukhāya.|| ||</p>

					<p class="f4">46. Sabbe ce pi dīgha,||<br />
					suddā ete tayo kula-putte pasanna-cittā anussareyyuɱ,||<br />
					sabbesānampassa suddānaɱ dīgha-rattaɱ hitāya sukhāya.|| ||</p>

					<p class="f4">47. Sadevako ce pi dīgha,||<br />
					loko sa-mārako sabrahmako,||<br />
					sa-s-samaṇa-brāhmaṇī pajā sadeva-manussā ete tayo kula-putte pasanna-cittā anussareyya,||<br />
					sa-devakassa passa lokassa sa-mārakassa sabrahmakassa,||<br />
					sa-s-samaṇa-brāhmaṇiyā pajāya sadeva-manussāya dīgha-rattaɱ hitāya sukhāya.|| ||</p>

					<p class="f4">48. Passa dīgha,||<br />
					yāvañcete tayo kula-puttā bahu-jana-hitāya paṭipannā bahu-jana-sukhāya lokānukampakāya atthāya hitāya sukhāya deva-manussānanti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano dīgho parajano yakkho Bhagavato bhāsitaɱ abhinandīti.|| ||</p>

					<p class="f4 ctr">Cūḷagosiŋgasuttaɱ paṭhamaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>