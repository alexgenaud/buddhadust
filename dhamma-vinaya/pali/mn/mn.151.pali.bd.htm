<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 151. A sutta which provides a detailed run-down of most of the major 'dhammas' or groups of concepts central to the Buddha's system." />
<title>MN 151: Pindapata-Parisuddhi Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p151">Sutta 151</a></h4>

					<h1>Piṇḍapāta-Pārisuddhi Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.151.chlm.sbb.htm#p1">chlm</a>][<a href="../../../dhamma-vinaya/pts/mn/mn.151.horn.pts.htm#p1">pts</a>][<a href="../../../dhamma-vinaya/wp/mn/mn.151.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.151.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Rājagahe viharati Veḷuvane Kalandakanivāpe.|| ||</p>

					<p class="f4">Atha kho āyasmā Sāriputto sāyaṇha-samayaɱ paṭisallānā vuṭṭhito yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho āyasmantaɱ Sāriputtaɱ Bhagavā etad avoca:|| ||</p>

					<p class="f4">2. Vippa- <a id="pg294"><span class="f2 g"><b>[294]</b></span></a> sannāni kho te Sāriputta,||<br />
					indriyāni parisuddho chavivaṇṇo pariyodāto.|| ||</p>

					<p class="f4">Katamena tvaɱ, Sāriputta,||<br />
					vihārena etarahi bahulaɱ viharasī ti?|| ||</p>

					<p class="f4">'Suññatā vihārena kho ahaɱ, bhante,||<br />
					etarahi bahulaɱ viharāmī' ti.|| ||</p>

					<p class="f4">Sādhu sādhu, Sāriputta.|| ||</p>

					<p class="f4">Mahāpurisavihārena kira tvaɱ, Sāriputta,||<br />
					etarahi bahulaɱ viharasi.|| ||</p>

					<p class="f4">Mahāpurisavihāro h'esa, Sāriputta,||<br />
					yad idaɱ suññatā.|| ||</p>

					<p class="f4">3. Tasmā ti ha, Sāriputta, bhikkhu sace ākaŋkheyya:|| ||</p>

					<p class="f4">Suññatā vihārena etarahi bahulaɱ vihareyyan ti,||<br />
					tena, Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha cakkhu-viññeyyesu rūpesu chando vā rāgo vā doso vā moho vā paṭighaɱ vā pi cetaso' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha cakkhu-viññeyyesu rūpesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">Yena c'āhaɱ maggena gāmaɱ piṇḍāya pāvisiɱ,||<br />
					yasmañ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha cakkhu-viññeyyesu rūpesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">4. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha sota-viññeyyesu saddesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha sota-viññeyyesu saddesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha sota-viññeyyesu saddesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">5. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiɱ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha ghāna-viññeyyesu gandhesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha ghāna-viññeyyesu gandhesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">Yena c'āhaɱ maggena gāmaɱ piṇḍāya pāvisiɱ,||<br />
					yasmiɱ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha ghāna-viññeyyesu gandhesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">6. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha jivhā-viññeyyesu rasesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha jivhā-viññeyyesu rasesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha jivhā-viññeyyesu rasesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">7. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha kāya-viññeyyesu phoṭṭhabbesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha kāya-viññeyyesu phoṭṭhabbesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha kāya-viññeyyesu phoṭṭhabbesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">8. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi nu kho me tattha mano-viññeyyesu dhammesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4"><a id="pg295"><span class="f2 g"><b>[295]</b></span></a> Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					atthi me tattha mano-viññeyyesu dhammesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Tena Sāriputta, bhikkhunā tesaɱ yeva pāpakānaɱ akusalānaɱ dhammānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Yena c'āhaɱ maggena gāmaɱ piṇḍāya pāvisiɱ,||<br />
					yasmiñ ca padese piṇḍāya acariɱ,||<br />
					yena ca maggena gāmato piṇḍāya paṭikkamiɱ,||<br />
					n'atthi me tattha mano-viññeyyesu dhammesu chando vā rāgo vā doso vā moho vā paṭighaɱ vā pi cetaso' ti.|| ||</p>

					<p class="f4">Yena Sāriputta, bhikkhunā ten'eva pītipāmujjena vihātabbaɱ ahorattānusikkhinā kulesu dhammesu.|| ||</p>

					<p class="f4">9. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">Pahīnā nu kho me pañca kāma-guṇā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Appahīnā kho me pañca kāma-guṇā' ti.|| ||</p>

					<p class="f4">Tena Sāriputta, bhikkhunā pañcannaɱ kāma-guṇānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Pahīnā kho me pañca kāma-guṇā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">10. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Pahīnā nu kho me pañca nīvaraṇā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Appahīnā kho me pañca nīvaraṇā' ti.|| ||</p>

					<p class="f4">Tena Sāriputta, bhikkhunā pañcannaɱ nivaraṇānaɱ pahānāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Pahīnā kho me pañca nīvaraṇā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">11. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Pariññātā nu kho me pañc'upādāna-k-khandhā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Apariññātā kho me pañc'upādāna-k-khandhā' ti.|| ||</p>

					<p class="f4">Tena Sāriputta, bhikkhunā pañcannaɱ upādāna-k-khandhānaɱ pariññāya vāyamitabbaɱ.|| ||</p>

					<p class="f4">Sace pana Sāriputta, bhikkhu <a id="pg296"><span class="f2 g"><b>[296]</b></span></a> pacc-a-vekkhamāno evaɱ jānāti:|| ||</p>

					<p class="f4">'Pariññātā kho me pañc'upādāna-k-khandhā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">12. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">Bhāvitā nu kho me cattāro sati-paṭṭhānā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me cattāro sati-paṭṭhānā' ti.|| ||</p>

					<p class="f4">Tena Sāriputta, bhikkhunā catunnaɱ sati-paṭṭhānānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhunā pacc-a-vekkhamāno evaɱ jānāti:|| ||</p>

					<p class="f4">'Bhavitā kho me cattāro sati-paṭṭhānā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">13. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me cattāro samma-p-padhānā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me cattāro samma-p-padhānā' ti.|| ||</p>

					<p class="f4">Tena Sāriputta, bhikkhunā catunnaɱ samma-p-padhānānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me cattāro samma-p-padhānā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">14. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me cattāro iddhi-pādā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me cattāro iddhi-pādā' ti.|| ||</p>

					<p class="f4">Tena Sāriputta, bhikkhunā catunnaɱ iddhi-pādānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me cattāro iddhi-pādā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">15. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me pañc'indriyānī' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me pañc'indriyānī' ti.|| ||</p>

					<p class="f4">Tena Sāriputta, bhikkhunā pañcannaɱ indriyānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me pañc'indriyānī' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">16. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me pañca balānī' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me pañca balānī' ti.|| ||</p>

					<p class="f4">Tena Sāriputta, bhikkhunā pañcannaɱ balānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me pañca balānī' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">17. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me satta bojjhaŋgā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me satta bojjhaŋgā' ti.|| ||</p>

					<p class="f4">Tena Sāriputta, bhikkhunā sattannaɱ bojjhaŋgānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me satta bojjhaŋgā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ, ahorattānusikkhinā kusalesu dhammesu.|| ||</p>

					<p class="f4">18. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvito nu kho me Ariyo Aṭṭhaŋgiko Maggo' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvito kho me Ariyo Aṭṭhaŋgiko Maggo' ti.|| ||</p>

					<p class="f4">Tena Sāriputta, bhikkhunā ariyassa aṭṭhaŋgikassa Maggassa bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvito kho me ariyo aṭṭhaŋgiko <a id="pg297"><span class="f2 g"><b>[297]</b></span></a> Maggo' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">19. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Bhāvitā nu kho me samatho ca vipassanā cā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Abhāvitā kho me samatho ca vipassanā cā' ti.|| ||</p>

					<p class="f4">Tena Sāriputta, bhikkhunā samatha-vipassanānaɱ bhāvanāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Bhāvitā kho me samatho ca vipassanā cā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">20. Puna ca paraɱ Sāriputta, bhikkhunā iti paṭisañcikkhitabbaɱ:|| ||</p>

					<p class="f4">'Sacchikatā nu kho me vijjā ca vimutti cā' ti?|| ||</p>

					<p class="f4">Sace Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Asacchi-katā kho me vijjā ca vimutti cā' ti.|| ||</p>

					<p class="f4">Tena Sāriputta, bhikkhunā vijjāya ca vimuttiyā ca sacchi-kiriyāya vāyamitabbaɱ.|| ||</p>

					<p class="f4">Sace pana Sāriputta, bhikkhu pacc-a-vekkhamāno evaɱ jānāti:|| ||</p>

					<p class="f4">'Sacchikatā kho me vijjā ca vimutti cā' ti.|| ||</p>

					<p class="f4">Tena Sāriputta, bhikkhunā ten'eva pītipāmujjena vihātabbaɱ ahorattānusikkhinā kusalesu dhammesu.|| ||</p>

					<p class="f4">21. Ye hi keci Sāriputta, atītam addhānaɱ samaṇā vā brāhmaṇā vā piṇḍa-pātaɱ parisodhesuɱ||<br />
					sabbe te evam eva pacc-a-vekkhitvā pacc-a-vekkhitvā piṇḍa-pātaɱ parisodhesuɱ.|| ||</p>

					<p class="f4">Ye pi hi keci Sāriputta, anāgatam addhānaɱ samaṇā vā brāhmaṇā vā piṇḍa-pātaɱ parisodhessanti,||<br />
					sabbe te evam eva pacc-a-vekkhitvā pacc-a-vekkhitvā piṇḍa-pātaɱ parisodhessanti.|| ||</p>

					<p class="f4">Ye pi hi keci Sāriputta, etarahi samaṇā vā brāhmaṇā vā piṇḍa-pātaɱ parisodhenti,||<br />
					sabbe te evam eva pacc-a-vekkhitvā pacc-a-vekkhitvā piṇḍa-pātaɱ parisodhenti.|| ||</p>

					<p class="f4">Tena hi vo Sāriputta, evaɱ sikkhitabbaɱ:|| ||</p>

					<p class="f4">'Paccavekkhitvā pacc-a-vekkhitvā piṇḍa-pātaɱ parisodhessāmā' ti.|| ||</p>

					<p class="f4">Evaɱ hi vo Sāriputta. Sikkhitabbanti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā Sāriputto Bhagavato bhāsitaɱ abhinandīti.|| ||</p>

					<p class="f4 ctr">Piṇḍapātapārisuddhisuttaɱ navamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>