<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 53. Ānanda delivers a variation on The Gradual Course. Here he gives the laymen of Kapilavatthu a discourse on undertaking the quest for awakening from the point of undertaking the training in ethical behavior right on up to the eradication of the Corrupting Influences in Nibbāna." />
<title>MN 53: Sekha sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					1. Gahapati Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p53">Sutta  53</a></h4>

					<h1>Sekha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.053.chlm.sbb.htm#p1">chlm</a>][<a href="../../../dhamma-vinaya/pts/mn/mn.053.horn.pts.htm#p1">pts</a>][<a href="../../../dhamma-vinaya/ati/mn/mn.053.than.ati.htm#p1">than</a>][<a href="../../../dhamma-vinaya/mnl/mn/mn.053.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sakkesu viharati Kapilavatthusmiɱ Nigrodhārāme.|| ||</p>

					<p class="f4">Tena kho pana samayena Kāpilavatthavānaɱ Sakkānaɱ navaɱ santhāgāraɱ acirakāritaɱ hoti anajjhāvutthaɱ samaṇena vā brāhmaṇena vā kenaci vā manussabhūtena.|| ||</p>

					<p class="f4">Atha kho Kāpilavatthavā Sakkā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho Kāpilavatthavā Sakkā Bhagavantaɱ etad avocuɱ:|| ||</p>

					<p class="f4">"Idha bhante Kāpilavatthavānaɱ Sakkānaɱ navaɱ santhāgāraɱ acirakāritaɱ anajjhāvutthaɱ samaṇena vā brāhmaṇena vā kenaci vā manussabhūtena.|| ||</p>

					<p class="f4">Taɱ bhante Bhagavā paṭhamaɱ paribhuñjatu,||<br />
					Bhagavatā paṭhamaɱ paribhuttaɱ pacchā Kāpilavatthavā Sakkā paribhuñjissanti||<br />
					tadassa Kāpilavatthavānaɱ Sakkānaɱ dīgha-rattaɱ hitāya <a id="pg354"><span class="f2 g"><b>[354]</b></span></a> sukhāyā" ti.|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Kāpilavatthavā Sakkā Bhagavato adhivāsanaɱ viditvā uṭṭhāy'āsanā Bhagavantaɱ abhivādetvā padakkhiṇaɱ katvā yena santhāgāraɱ ten'upasankamiɱsu.|| ||</p>

					<p class="f4">Upasaŋkamitvā sabba-santhariɱ santhāgāraɱ santharitvā āsanāni paññā-petvā||<br />
					udaka-maṇikaɱ patiṭṭhāpetvā||<br />
					telappadīpaɱ āropetvā||<br />
					yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ aṭṭhaɱsu.|| ||</p>

					<p class="f4">Eka-m-antaɱ ṭhitā kho Kāpilavatthavā Sakkā Bhagavantaɱ etad avocuɱ:|| ||</p>

					<p class="f4">"Sabbasanthariɱ santhataɱ bhante santhāgāraɱ āsanāni paññattāni,||<br />
					udaka-maṇiko patiṭṭhāpito,||<br />
					telappadīpo āropito,||<br />
					yassa dāni bhante Bhagavā kālaɱ maññatī" ti.|| ||</p>

					<p class="f4">Atha kho Bhagavā nivāsetvā patta-cīvaraɱ ādāya saddhiɱ bhikkhu-saŋghena yena santhāgāraɱ ten'upasankami.|| ||</p>

					<p class="f4">Upasaŋkamitvā pāde pakkhāletvā santhāgāraɱ pavisitvā majjhimaɱ thambhaɱ nissāya puratthābhimukho nisīdi.|| ||</p>

					<p class="f4">Bhikkhu saŋgho pi kho pāde pakkhāletvā santhāgāraɱ pavisitvā pacchimaɱ bhittiɱ nissāya puratthābhimukho nisīdi Bhagavantaɱ yeva purakkhatvā.|| ||</p>

					<p class="f4">Kāpilavatthavā pi kho Sakkā pāde pakkhāletvā santhāgāraɱ pavisitvā puratthimaɱ bhittiɱ nissāya pacchāmukhā nisīdiɱsu Bhagavantaɱ yeva purakkhatvā.|| ||</p>

					<p class="f4">Atha kho Bhagavā Kāpilavatthave Sakke bahu-d-eva rattiɱ dhammiyā kathāya sanda-s-setvā samāda-petvā samutte-chetvā sampahaɱ-setvā āyasmantaɱ Ānandaɱ āmantesi:|| ||</p>

					<p class="f4">"Paṭibhātu taɱ Ānanda Kāpilavatthavānaɱ Sakkānaɱ sekho pāṭipado||<br />
					piṭṭhim-me āgilāyati||<br />
					taɱ ahaɱ āyamissāmī" ti.|| ||</p>

					<p class="f4">"Evaɱ bhante" ti||<br />
					kho āyasmā Ānando Bhagavato paccassosi.|| ||</p>

					<p class="f4">Atha kho Bhagavā catugguṇaɱ sanghāṭiɱ paññā-petvā dakkhiṇena passena sīhaseyyaɱ kappesi pāde pādaɱ accādhāya sato sampajāno uṭṭhāna-saññaɱ mana-sikaritvā.|| ||</p>

					<p class="f4">Atha kho āyasmā Ānando Mahānāmaɱ Sakyaɱ āmantesi:|| ||</p>

					<p class="f4">"Idha Mahānāma ariya-sāvako sīla-sampanno hoti,||<br />
					indriyesu gutta-dvāro hoti,||<br />
					bhojane matt'aññū hoti,||<br />
					jāgariyaɱ anuyutto hoti||<br />
					sattahi Sad'Dhammehi samannāgato hoti,||<br />
					catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti akiccha-lābhī akasira-lābhī.|| ||</p>

					<p class="f4">Kathañ ca <a id="pg355"><span class="f2 g"><b>[355]</b></span></a> Mahānāma ariya-sāvako sīla-sampanno hoti?|| ||</p>

					<p class="f4">Idha Mahānāma ariya-sāvako sīlavā hoti||<br />
					Pātimokkha-saŋvarasaɱ-vuto viharati ācāra-gocara-sampanno,||<br />
					aṇumattesu vajjesu bhaya-dassāvī,||<br />
					samādāya sikkhati sikkhā-padesu.|| ||</p>

					<p class="f4">Evaɱ kho Mahānāma ariya-sāvako sīla-sampanno hoti.|| ||</p>

					<p class="f4">Kathañ ca Mahānāma ariya-sāvako indriyesu gutta-dvāro hoti?|| ||</p>

					<p class="f4">Idha Mahānāma ariya-sāvako cakkhunā rūpaɱ disvā na nimittaggāhī hoti nānuvyañjanaggāhī||<br />
					yatvādhi-karaṇam-enaɱ cakkhu'ndriyaɱ asaɱvutaɱ viharantaɱ abhijjhā-domanassā pāpakā akusalā dhammā anvāssaveyyuɱ||<br />
					tassa saɱvarāya paṭipajjati,||<br />
					rakkhati cakkhu'ndriyaɱ,||<br />
					cakkhu'ndriye saŋvaraɱ āpajjati.|| ||</p>

					<p class="f4">Sotena saddaɱ sutvā na nimittaggāhī hoti nānuvyañjanaggāhī,||<br />
					yatvādhi-karaṇam-etaɱ sot'indriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati sot'indriyaɱ,||<br />
					sot'indriye saŋvaraɱ āpajjati.|| ||</p>

					<p class="f4">Ghānena gandhaɱ ghāyitvā na nimittaggāhī hoti nānuvyañjanaggāhī,||<br />
					yatvādhi-karaṇam-enaɱ ghān'indriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati ghān'indriyaɱ,||<br />
					ghān'indriye saŋvaraɱ āpajjati.</p>

					<p class="f4">Jivhāya rasaɱ sāyitvā na nimittaggāhī hoti nānuvyañjanaggāhī,||<br />
					yatvādhi-karaṇam-etaɱ jivh'indriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati jivh'indriyaɱ,||<br />
					jivh'indriye saŋvaraɱ āpajjati.</p>

					<p class="f4">Kāyena phoṭṭhabbaɱ phūsitvā na nimittaggāhī hoti nānuvyañjanaggāhī,||<br />
					yatvādhi-karaṇam-enaɱ kāy'indriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati kāy'indriyaɱ,||<br />
					kāy'indriye saŋvaraɱ āpajjati.</p>

					<p class="f4">Manasā dhammaɱ viññāya na nimittaggāhī hoti nānuvyañjanaggāhī,||<br />
					yatvādhi-karaṇam-etaɱ manendriyaɱ man'indriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saŋvaraɱ paṭipajjati,||<br />
					rakkhati man'indriyaɱ,||<br />
					man'indriye saŋvaraɱ āpajjati.|| ||</p>

					<p class="f4">Evaɱ kho Mahānāma ariya-sāvako indriyesu gutta-dvāro hoti.|| ||</p>

					<p class="f4">Kathañ ca Mahānāma ariya-sāvako bhojane matt'aññū hoti?|| ||</p>

					<p class="f4">Idha Mahānāma ariya-sāvako paṭisaŋkhā yoniso āhāraɱ āhāreti,||<br />
					n'eva davāya,||<br />
					na madāya,||<br />
					na maṇḍanāya,||<br />
					na vibhūsanāya,||<br />
					yāva-d-eva imassa kāyassa ṭhitiyā yāpanāya,||<br />
					vihiɱs'ūparatiyā brahma-cariyānuggahāya:||<br />
					'Iti purāṇañ ca vedanaɱ paṭihaŋkhāmi||<br />
					navañ ca vedanaɱ na uppādessāmi,||<br />
					yātrā ca me bhavissati anavajjatā ca phāsu-vihāro cā' ti.|| ||</p>

					<p class="f4">Evaɱ kho Mahānāma ariya-sāvako bhojane matt'aññū hoti.|| ||</p>

					<p class="f4">Kathañ ca Mahānāma ariya-sāvako jāgariyaɱ anuyutto hoti?|| ||</p>

					<p class="f4">Idha Mahānāma ariya-sāvako divasaɱ caŋkamena nisajjāya āvaraṇīyehi dhammehi cittaɱ parisodheti,||<br />
					rattiyā paṭhamaɱ yāmaɱ caŋkamena nisajjāya āvaraṇīyehi dhammehi cittaɱ parisodheti.|| ||</p>

					<p class="f4">Rattiyā majjhimaɱ yāmaɱ dakkhiṇena passena sīhaseyyaɱ kappeti pāde pādaɱ accādhāya sato sampajāno uṭṭhāna-saññaɱ mana-sikaritvā.|| ||</p>

					<p class="f4">Rattiyā pacchimaɱ yāmaɱ paccu-ṭṭhāya caŋkamena nisajjāya āvaraṇīyehi dhammehi cittaɱ parisodheti.|| ||</p>

					<p class="f4">Evaɱ kho Mahānāma ariya-sāvako jāgariyaɱ anuyutto hoti.|| ||</p>

					<p class="f4">Kathañ ca Mahānāma <a id="pg356"><span class="f2 g"><b>[356]</b></span></a> ariya-sāvako sattahi Sad'Dhammehi samannāgato hoti?|| ||</p>

					<p class="f4">Idha Mahānāma ariya-sāvako saddho hoti.|| ||</p>

					<p class="f4">Saddahati Tathāgatassa bodhiɱ:|| ||</p>

					<p class="f4">'Iti pi so Bhagavā arahaɱ||<br />
					Sammā-Sam-Buddho||<br />
					vijjā-caraṇa-sampanno||<br />
					Sugato||<br />
					loka-vidū||<br />
					anttaro purisa-damma-sārathi||<br />
					Satthā deva-manussānaɱ||<br />
					Buddho||<br />
					Bhagavā' ti.|| ||</p>

					<p class="f4">Hirimā hoti.|| ||</p>

					<p class="f4">Hirīyati kāya-du-c-caritena||<br />
					vacī-du-c-caritena||<br />
					mano-du-c-caritena.|| ||</p>

					<p class="f4">Hirīyati pāpakānaɱ akusalānaɱ dhammānaɱ samāpattiyā.|| ||</p>

					<p class="f4">Ottāpī hoti.|| ||</p>

					<p class="f4">Ottappati kāya-du-c-caritena||<br />
					vacī-du-c-caritena||<br />
					mano-du-c-caritena.|| ||</p>

					<p class="f4">Ottappati pāpakānaɱ akusalānaɱ dhammānaɱ samāpattiyā.|| ||</p>

					<p class="f4">Bahu-s-suto hoti||<br />
					suta-dharo||<br />
					suta-sanni-cayo.|| ||</p>

					<p class="f4">Ye te dhammā ādi-kalyāṇā||<br />
					majjhe-kalyāṇā||<br />
					pariyosāna-kalyāṇā||<br />
					sātthā savyañjanā kevala-paripuṇṇaɱ parisuddhaɱ Brahma-cariyaɱ abhivadanti.|| ||</p>

					<p class="f4">Tathārūpāssa dhammā bahu-s-sutā honti dhatā vacasā paricitā manasā'nupekkhitā diṭṭhiyā suppaṭi-viddhā.|| ||</p>

					<p class="f4">Āraddha-viriyo viharati akusalānaɱ dhammānaɱ pahānāya kusalānaɱ dhammānaɱ upasampadāya,||<br />
					thāmavā daḷha-parakkamo anikkhitta-dhuro kusalesu dhammesu.|| ||</p>

					<p class="f4">Satimā hoti paramena sati-nepakkena samannāgato||<br />
					cira-katam pi||<br />
					cira-bhāsitam pi||<br />
					saritā anussaritā.|| ||</p>

					<p class="f4">Paññavā hoti uday'attha-gāminiyā paññāya samannāgato ariyāya nibbedhi-kāya sammā-dukkha-k-khaya-gāminiyā.|| ||</p>

					<p class="f4">Evaɱ kho Mahānāma ariya-sāvako sattahi Sad'Dhammehi samannāgato hoti.|| ||</p>

					<p class="f4">Kathañ ca Mahānāma ariya-sāvako catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti||<br />
					akiccha-lābhī||<br />
					akasira-lābhī?|| ||</p>

					<p class="f4">Idha Mahānāma ariya-sāvako vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">Pītiyā ca virāgā||<br />
					upekkhako ca viharati,||<br />
					sato ca sampajāno sukhañ ca kāyena paṭisaŋvedeti,||<br />
					yantaɱ ariyā ācikkhanti:||<br />
					'Upekkhako satimā sukha-vihārī' ti||<br />
					taɱ tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā,||<br />
					pubbe va somanassa-domanassānaɱ atthaŋ-gamā||<br />
					adukkha-ɱ-asukhaɱ||<br />
					upekkhāsati pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">Evaɱ kho Mahānāma ariya-sāvako catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti||<br />
					akiccha-lābhī||<br />
					akasira-lābhī.|| ||</p>

					<p class="f4">Yato kho Mahānāma ariya-sāvako evaɱ sīla-sampanno hoti||<br />
					evaɱ indriyesu gutta-dvāro hoti||<br />
					evaɱ bhojane matt'aññū hoti,||<br />
					evaɱ jāgariyaɱ anuyutto hoti||<br />
					evaɱ sattahi Sad'Dhammehi <a id="pg357"><span class="f2 g"><b>[357]</b></span></a> samannāgato hoti||<br />
					evaɱ catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti||<br />
					akiccha-lābhī,||<br />
					akasira-lābhī||<br />
					ayaɱ vuccati Mahānāma ariya-sāvako sekho pāṭipado apuccaṇḍatāya samāpanno bhabbo abhinibhidāya||<br />
					bhabbo sambodhāya||<br />
					bhabbo anuttarassa yoga-k-khemassa adhigamāya.|| ||</p>

					<p class="f4">Seyyathā pi Mahānāma kukkuṭiyā aṇḍāni aṭṭha vā dasa vā dvādasa vā,||<br />
					tān'assu kukkuṭiyā sammā adhisayitāni sammā pariseditāni sammā paribhāvitāni,||<br />
					kiñcā pi tassā kukkuṭiyā na evaɱ icchā uppajjeyya:|| ||</p>

					<p class="f4">'Aho vatime kukkuṭapotakā pādanakha-sikhāya vā mukhatuṇḍakena vā aṇḍakosaɱ padā'etvā sotthinā abhinibbhijjeyyun' ti.|| ||</p>

					<p class="f4">Atha kho bhabbā va te kukkuṭapotakā pādanakha-sikhāya vā mukhatuṇḍakena vā aṇḍakosaɱ padāletvā sotthinā abhinibbhijjituɱ.|| ||</p>

					<p class="f4">Evam eva kho Mahānāma yato ariya-sāvako evaɱ sīla-sampanno hoti,||<br />
					evaɱ indriyesu gutta-dvāro hoti,||<br />
					evaɱ bhojane matt'aññū hoti,||<br />
					evaɱ jāgariyaɱ anuyutto hoti,||<br />
					evaɱ sattahi Sad'Dhammehi samannāgato hoti,||<br />
					evaɱ catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti||<br />
					akiccha-lābhī||<br />
					akasira-lābhī||<br />
					ayaɱ vuccati Mahānāma ariya-sāvako sekho pāṭipado apuccaṇḍatāya samāpanno||<br />
					bhabbo abhinibhidāya||<br />
					bhabbo sambodhāya||<br />
					bhabbo anuttarassa yoga-k-khemassa adhigamāya.|| ||</p>

					<p class="f4">Sa kho so Mahānāma ariya-sāvako imaɱ yeva anuttaraɱ upekkhāsati pārisuddhiɱ āgamma aneka-vihitaɱ pubbe-nivāsaɱ anussarati.|| ||</p>

					<p class="f4">Seyyath'īdaɱ:|| ||</p>

					<p class="f4">Ekam pi jātiɱ||<br />
					dve pi jātiyo,||<br />
					tisso pi jātiyo||<br />
					catasso pi jātiyo||<br />
					pañca pi jātiyo||<br />
					dasa pi jātiyo||<br />
					vīsatim pi jātiyo||<br />
					tiɱsam pi jātiyo||<br />
					cattārīsam pi jātiyo||<br />
					paññāsam pi jātiyo||<br />
					jāti-satam pi jāti-sahassam pi jāti-sata-sahassam pi||<br />
					aneke pi saɱvaṭṭa-kappe||<br />
					aneke pi vivaṭṭa-kappe||<br />
					aneke pi saɱvaṭṭa-vivaṭṭa-kappe amutrāsiɱ||<br />
					evaɱ-nāmo||<br />
					evaɱ-gotto||<br />
					evaɱ-vaṇṇo||<br />
					evam-āhāro||<br />
					evaɱ-sukha-dukkha-paṭisaŋvedī||<br />
					evam-āyu-pariyanto.|| ||</p>

					<p class="f4">So tato cuto amutra udapādiɱ tatrāpāsiɱ||<br />
					evaɱ-nāmo||<br />
					evaɱ-gotto||<br />
					evaɱ-vaṇṇo||<br />
					evam-āhāro||<br />
					evaɱ-sukha-dukkha-paṭisaŋvedī||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">Ayam assa paṭhamā'bhinibhidā hoti kukkuṭacchāpakasseva aṇḍakosamhā.|| ||</p>

					<p class="f4">Sa kho so Mahānāma ariya-sāvako imaɱ yeva anuttaraɱ upekkhāsati pārisuddhiɱ āgamma dibbena cakkhunā visuddhena atikkanta-mānusa-kena satte passati cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate.</p>

					<p class="f4">Yathā kammūpage satte pajānāmi:|| ||</p>

					<p class="f4">'Ime vata bhonto sattā||<br />
					kāya-du-c-caritena samannāgatā,||<br />
					vacī-du-c-caritena samannāgatā,||<br />
					mano-du-c-caritena samannāgatā,||<br />
					ariyānaɱ upavādakā,||<br />
					micchā-diṭṭhikā,||<br />
					micchā-diṭṭhi-kamma-samādānā,||<br />
					te kāyassa bhedā param maraṇā||<br />
					apāyaɱ duggatiɱ||<br />
					vinipātaɱ||<br />
					Nirayaɱ upapannā.</p>

					<p class="f4">Ime vā pana bhonto sattā||<br />
					kāya-sucaritena samannāgatā,||<br />
					vacī-sucaritena samannāgatā,||<br />
					mano-sucaritena samannāgatā,||<br />
					ariyānaɱ anupavādakā,||<br />
					sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā||<br />
					sugatiɱ||<br />
					saggaɱ lokaɱ upapannāti.</p>

					<p class="f4">Iti dibbena cakkhunā visuddhena atikkanta-mānusa-kena satte passāmi cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate.</p>

					<p class="f4">Yathā-kammūpage satte pajānāmi.|| ||</p>

					<p class="f4">Ayam assa dutiyā'bhinibhidā hoti kukkuṭacchāpakasseva aṇḍakosamhā.|| ||</p>

					<p class="f4">Sa kho so Mahānāma ariya-sāvako imaɱ yeva anuttaraɱ upekkhāsati parisuddhe,||<br />
					pariyodāte,||<br />
					anaŋgaṇe,||<br />
					vigatūpakkilese,||<br />
					mudubhūte,||<br />
					kammaniye,||<br />
					ṭhite,||<br />
					ānejjappatte,||<br />
					āsavānaɱ khaya-ñāṇāya cittaɱ abhininnāmesiɱ.</p>

					<p class="f4">So:|| ||</p>

					<p class="f4">'Idaɱ dukkhan' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-samudayo' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-nirodho' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-nirodha-gāminī paṭipadā' ti||<br />
					yathā-bhūtaɱ abbhaññāsiɱ.|| ||</p>

					<p class="f4">'Ime āsavā' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-samudayo' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-nirodho' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-nirodha-gāminī paṭipadā' ti||<br />
					yathā-bhūtaɱ abbhaññāsiɱ.|| ||</p>

					<p class="f4">Sa kho so Mahānāma ariya-sāvako imaɱ yeva anuttaraɱ upekkhā sati-pārisuddhiɱ āgamma āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā <a id="pg358"><span class="f2 g"><b>[358]</b></span></a> upasampajja viharati ayam assa tatiyā'bhinibhidā hoti kukkuṭacchāpakasseva aṇḍakosamhā.|| ||</p>

					<p class="f4">Yam pi kho Mahānāma ariya-sāvako sīla-sampanno hoti, idam p'issa hoti caraṇasmiɱ.|| ||</p>

					<p class="f4">Yam pi Mahānāma ariya-sāvako indriyesu gutta-dvāro hoti idam p'issa hoti caraṇasmiɱ.|| ||</p>

					<p class="f4">Yam pi Mahānāma ariya-sāvako bhojane matt'aññū hoti idam p'issa hoti caraṇasmiɱ.|| ||</p>

					<p class="f4">Yam pi Mahānāma ariya-sāvako jāgariyaɱ anuyutto hoti idam p'issa hoti caraṇasmiɱ.|| ||</p>

					<p class="f4">Yam pi Mahānāma ariya-sāvako sattahi Sad'Dhammehi samannāgato hoti, idam p'issa hoti caraṇasmiɱ.|| ||</p>

					<p class="f4">Yam pi Mahānāma ariya-sāvako catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti akiccha-lābhī akasira-lābhī, idam p'issa hoti caraṇasmiɱ.|| ||</p>

					<p class="f4">Yam pi kho Mahānāma ariya-sāvako aneka-vihitaɱ pubbe-nivāsaɱ anussarati.|| ||</p>

					<p class="f4">Seyyath'īdaɱ:|| ||</p>

					<p class="f4">Ekam pi jātiɱ||<br />
					dve pi jātiyo,||<br />
					tisso pi jātiyo||<br />
					catasso pi jātiyo||<br />
					pañca pi jātiyo||<br />
					dasa pi jātiyo||<br />
					vīsatim pi jātiyo||<br />
					tiɱsam pi jātiyo||<br />
					cattārīsam pi jātiyo||<br />
					paññāsam pi jātiyo||<br />
					jāti-satam pi jāti-sahassam pi jāti-sata-sahassam pi||<br />
					aneke pi saɱvaṭṭa-kappe||<br />
					aneke pi vivaṭṭa-kappe||<br />
					aneke pi saɱvaṭṭa-vivaṭṭa-kappe amutrāsiɱ||<br />
					evaɱ-nāmo||<br />
					evaɱ-gotto||<br />
					evaɱ-vaṇṇo||<br />
					evam-āhāro||<br />
					evaɱ-sukha-dukkha-paṭisaŋvedī||<br />
					evam-āyu-pariyanto.|| ||</p>

					<p class="f4">So tato cuto amutra udapādiɱ tatrāpāsiɱ||<br />
					evaɱ-nāmo||<br />
					evaɱ-gotto||<br />
					evaɱ-vaṇṇo||<br />
					evam-āhāro||<br />
					evaɱ-sukha-dukkha-paṭisaŋvedī||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno.|| ||</p>

					<p class="f4">Idam pissa hoti vijjāya.|| ||</p>

					<p class="f4">Yam pi Mahānāma ariya-sāvako dibbena cakkhunā visuddhena atikkanta-mānusa-kena satte passati cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate.</p>

					<p class="f4">Yathā kammūpage satte pajānāmi:|| ||</p>

					<p class="f4">'Ime vata bhonto sattā||<br />
					kāya-du-c-caritena samannāgatā,||<br />
					vacī-du-c-caritena samannāgatā,||<br />
					mano-du-c-caritena samannāgatā,||<br />
					ariyānaɱ upavādakā,||<br />
					micchā-diṭṭhikā,||<br />
					micchā-diṭṭhi-kamma-samādānā,||<br />
					te kāyassa bhedā param maraṇā||<br />
					apāyaɱ duggatiɱ||<br />
					vinipātaɱ||<br />
					Nirayaɱ upapannā.</p>

					<p class="f4">Ime vā pana bhonto sattā||<br />
					kāya-sucaritena samannāgatā,||<br />
					vacī-sucaritena samannāgatā,||<br />
					mano-sucaritena samannāgatā,||<br />
					ariyānaɱ anupavādakā,||<br />
					sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā||<br />
					sugatiɱ||<br />
					saggaɱ lokaɱ upapannāti.</p>

					<p class="f4">Idam pissa hoti vijjāya.|| ||</p>

					<p class="f4">Yam pi Mahānāma ariya-sāvako imaɱ yeva anuttaraɱ upekkhāsati parisuddhe,||<br />
					pariyodāte,||<br />
					anaŋgaṇe,||<br />
					vigatūpakkilese,||<br />
					mudubhūte,||<br />
					kammaniye,||<br />
					ṭhite,||<br />
					ānejjappatte,||<br />
					āsavānaɱ khaya-ñāṇāya cittaɱ abhininnāmesiɱ.</p>

					<p class="f4">So:|| ||</p>

					<p class="f4">'Idaɱ dukkhan' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-samudayo' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-nirodho' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ dukkha-nirodha-gāminī paṭipadā' ti||<br />
					yathā-bhūtaɱ abbhaññāsiɱ.|| ||</p>

					<p class="f4">'Ime āsavā' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-samudayo' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-nirodho' ti||<br />
					yathā-bhūtaɱ abbhaññāsiɱ.</p>

					<p class="f4">'Ayaɱ āsava-nirodha-gāminī paṭipadā' ti||<br />
					yathā-bhūtaɱ abbhaññāsiɱ.|| ||</p>

					<p class="f4">Idam pissa hoti vijjāya.|| ||</p>

					<p class="f4">Ayaɱ vuccati Mahānāma ariya-sāvako vijjāsampanno iti pi,||<br />
					caraṇa-sampanno iti pi,||<br />
					vijjā-caraṇa-sampanno iti pi,||<br />
					brahmunā kho pan'esā Mahānāma sanaŋkumārena gāthā bhāsitā.|| ||</p>

					      <p class="f4 in2">'Khattiyo seṭṭho jane tasmiɱ ye gottapaṭisārino,||<br />
							vijjā-caraṇa-sampanno so seṭṭho devamānuse' ti.|| ||</p>

					<p class="f4">Sā kho pan'esā Mahānāma brahmunā sanaŋkumārena gāthā sugītā||<br />
					na duggītā,||<br />
					subhā-sitā||<br />
					na dubbhā-sitā,||<br />
					attha-saɱhitā||<br />
					no anattha-saɱhitā||<br />
					anumatā Bhagavatā" ti.|| ||</p>

					<p class="f4">Atha kho Bhagavā uṭṭhahitvā āyasmantaɱ Ānandaɱ āmantesi:|| ||</p>

					<p class="f4">"Sādhu sādhu Ānanda, sādhu kho tvaɱ Ānanda Kāpilavatthavānaɱ Sakkānaɱ sekhaɱ pāṭipadaɱ abhāsī" ti.</p>

					<p class="f4">Idam avoc'āyasmā Ānando.|| ||</p>

					<p class="f4">Samanuñño Satthā ahosi.|| ||</p>

					<p class="f4">Attamanā Kāpilavatthavā Sakkā āyasmato Ānandassa bhāsitaɱ abhinandun ti.|| ||</p>

					<p class="f4 ctr">Sekhasuttaɱ tatiyaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>