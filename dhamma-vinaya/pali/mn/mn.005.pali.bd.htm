<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 5. Sāriputta and Maha Moggallāna engage in a dialogue which points out the advantages of self awareness when it comes to character faults." />
<title>MN 5: Anangana Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					1. Mūlapariyāya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p5">Sutta 5</a></h4>

					<h1>Anaŋgaṇa Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.005.chlm.sbb.htm#p1">chlm</a>][<a href="../../../dhamma-vinaya/pts/mn/mn.005.horn.pts.htm#p1">pts</a>][<a href="../../../dhamma-vinaya/mnl/mn/mn.005.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho āyasmā Sāriputto bhikkhū āmantesi:|| ||</p>

					<p class="f4">"Āvuso Bhikkhavo" ti.|| ||</p>

					<p class="f4">"Āvuso" ti kho te bhikkhū āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">2. "Cattāro'me āvuso puggalā santo saŋvijj'amānā lokasmiɱ.|| ||</p>

					<p class="f4">Katame cattāro?|| ||</p>

					<p class="f4">Idh'āvuso ekacco puggalo sāŋgaṇo'va samāno:|| ||</p>

					<p class="f4">'Atthi me ajjhattaɱ aŋgaṇan' ti yathā-bhūtaɱ na-p-pajānāti.|| ||</p>

					<p class="f4">Idha pan'āvuso ekacco puggalo sāŋgaṇo'va samāno:|| ||</p>

					<p class="f4">'Atthi me ajjhattaɱ aŋgaṇan' ti yathā-bhūtaɱ pajānāti.|| ||</p>

					<p class="f4">Idh'āvuso ekacco puggalo anaŋgaṇo va samāno:|| ||</p>

					<p class="f4">'N'atthi me ajjhattaɱ aŋgaṇan' ti yathā-bhūtaɱ na-p-pajānāti.|| ||</p>

					<p class="f4">Idha pan'āvuso ekacco puggalo anaŋgaṇo va samāno:|| ||</p>

					<p class="f4">'N'atthi me ajjhattaɱ aŋgaṇan' ti yathā-bhūtaɱ pajānāti.|| ||</p>

					<p class="ctr c">&#9632;</p>

					<p class="f4">Tatr'āvuso yvāyaɱ puggalo sāŋgaṇo va samāno:||<br />
					'Atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					ayaɱ imesaɱ dvinnaɱ puggalānaɱ sāŋgaṇānaɱ yeva sataɱ hīnapuriso akkhāyati.|| ||</p>

					<p class="f4">Tatr'āvuso yvāyaɱ puggalo sāŋgaṇo va samāno:||<br />
					'Atthi me ajjhattaɱ aŋgaṇan' ti yathā-bhūtaɱ pajānāti,||<br />
					ayaɱ imesaɱ dvinnaɱ puggalānaɱ sāŋgaṇānaɱ yeva sataɱ seṭṭhapuriso akkhāyati.|| ||</p>

					<p class="f4">Tatr'āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					ayaɱ imesaɱ dvinnaɱ puggalānaɱ anaŋgaṇānaɱ yeva sataɱ hīnapuriso akkhāyati.|| ||</p>

					<p class="f4">Tatr'āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ pajānāti,||<br />
					ayaɱ imesaɱ dvinnaɱ puggalānaɱ anaŋgaṇānaɱ yeva sataɱ seṭṭhapuriso akkhāyatī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">3. Evaɱ vutte āyasmā Mahā Moggallāno āyasmantaɱ Sāriputtaɱ etad avoca:|| ||</p>

					<p class="f4">"Ko nu kho āvuso Sāriputta hetu||<br />
					ko paccayo,||<br />
					yen'imesaɱ dvinnaɱ puggalānaɱ sāŋgaṇānaɱ yeva sataɱ eko hīnapuriso akkhāyati?|| ||</p>

					<p class="f4">Eko seṭṭhapuriso akkhāyati?|| ||</p>

					<p class="f4">Ko pan'āvuso Sāriputta hetu||<br />
					ko paccayo,||<br />
					yen'imesaɱ dvinnaɱ puggalānaɱ anaŋgaṇānaɱ yeva sataɱ eko hīnapuriso akkhāyati?|| ||</p>

					<p class="f4">Eko seṭṭhapuriso akkhāyatī" ti?|| ||</p>

					<p class="ctr c">&#9632;</p>

					<p class="f4">4. Tatr'āvuso yvāyaɱ puggalo sāŋgaṇo va samāno:||<br />
					'Atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Na chandaɱ janessati,||<br />
					na vāyamissati,||<br />
					na viriyaɱ ārabhissati tass'aŋgaṇassa pahānāya,||<br />
					so sarāgo sadoso samoho sāŋgaṇo saŋkiliṭṭha-citto kālaɱ karissati.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā kammārakulā vā rajena ca malena ca pariyonaddhā,||<br />
					tam enaɱ sāmikā na c'eva paribhuñjeyyuɱ,||<br />
					na ca pariyodapeyyuɱ,||<br />
					rajāpathe ca naɱ nikkhipeyyuɱ,||<br />
					evaɱ hi sā āvuso kaɱsapāti aparena samayena saŋkiliṭṭhatarā assa malaggahītā" ti.|| ||</p>

					<p class="f4">"Evam āvuso" ti.|| ||</p>

					<p class="f4">"Evam eva kho āvuso yvāyaɱ puggalo sāŋgaṇo va samāno:<br />
					'Atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Na chandaɱ janessati,||<br />
					na vāyamissati,||<br />
					na viriyaɱ ārabhissati tass'aŋgaṇassa pahānāya||<br />
					so sarāgo sadoso samoho sāŋgaṇo saŋkiliṭṭha-citto kālaɱ karissati.|| ||</p>

					<p class="ctr c">&#9632;</p>

					<p class="f4">5. Tatr'āvuso yvāyaɱ puggalo sāŋgaṇo va samāno:||<br />
					'Atthi me ajjhattaɱ aŋgaṇan' ti yathā-bhūtaɱ pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Chandaɱ janessati,||<br />
					vāyamissati||<br />
					viriyaɱ ārabhissati tass'aŋgaṇassa pahānāya||<br />
					so arāgo adoso amoho anaŋgaṇo asaŋkiliṭṭha-citto kālaɱ karissati.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā kammārakulā vā rajena ca malena ca pariyonaddhā,||<br />
					tam enaɱ sāmikā paribhuñjeyyuñ c'eva pariyodapeyyuñ ca,||<br />
					na ca naɱ rajāpathe nikkhipeyyuɱ||<br />
					<a id="pg26"><span class="f2 g"><b>[26]</b></span></a> evaɱ hi sā āvuso kaɱsapāti aparena samayena parisuddhā assa pariyodātā" ti.|| ||</p>

					<p class="f4">"Evam āvuso" ti.|| ||</p>

					<p class="f4">"Evam eva kho āvuso yvāyaɱ puggalo sāŋgaṇo va samāno:||<br />
					'Atthi me ajjhattaɱ aŋgaṇan' ti yathā-bhūtaɱ pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Chandaɱ janessati,||<br />
					vāyamissati,||<br />
					viriyaɱ ārabhissati tass'aŋgaṇassa pahānāya,||<br />
					so arāgo adoso amoho anaŋgaṇo asaŋkiliṭṭha-citto kālaɱ karissati.|| ||</p>

					<p class="ctr c">&#9632;</p>

					<p class="f4">6. Tatr'āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Subhanimittaɱ manasi karissati,||<br />
					tassa subha-nimittassa mana-sikārā rāgo cittaɱ anuddhaɱsessati,||<br />
					so sarāgo sadoso samoho sāŋgaṇo saŋkiliṭṭha-citto kālaɱ karissati.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā kammārakulā vā parisuddhā pariyodātā,||<br />
					tam enaɱ sāmikā na c'eva paribhuñjeyyuɱ,||<br />
					na ca pariyodapeyyuɱ,||<br />
					rajāpathe ca naɱ nikkhipeyyuɱ,||<br />
					evaɱ hi sā āvuso kaɱsapāti aparena samayena saŋkiliṭṭhā assa malaggahītā" ti.|| ||</p>

					<p class="f4">"Evam āvuso" ti.|| ||</p>

					<p class="f4">"Evam eva kho āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ na-p-pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Subhanimittaɱ manasi karissati||<br />
					tassa subha-nimittassa mana-sikārā rāgo cittaɱ anuddhaɱsessati,||<br />
					so sarāgo sadoso samoho sāŋgaṇo saŋkiliṭṭha-citto kālaɱ karissati.|| ||</p>

					<p class="ctr c">&#9632;</p>

					<p class="f4">7. Tatr'āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Subhanimittaɱ na manasi karissati||<br />
					tassa subha-nimittassa amanasi-kārā rāgo cittaɱ nānuddhaɱsessati||<br />
					so arāgo adoso amoho anaŋgaṇo asaŋkiliṭṭha-citto kālaɱ karissati.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā kammārakulā vā parisuddhā pariyodātā,||<br />
					tam enaɱ sāmikā paribhuñjeyyuñ c'eva pariyodapeyyuñ ca,||<br />
					na ca naɱ rajāpathe nikkhipeyyuɱ,||<br />
					evaɱ hi sā āvuso kaɱsapāti aparena samayena parisuddhatarā assa pariyodātā" ti.|| ||</p>

					<p class="f4">"Evam āvuso" ti.|| ||</p>

					<p class="f4">"Evam eva kho āvuso yvāyaɱ puggalo anaŋgaṇo va samāno:||<br />
					'N'atthi me ajjhattaɱ aŋgaṇan' ti yathā-bhūtaɱ pajānāti,||<br />
					tass'etaɱ pāṭikaŋkhaɱ:|| ||</p>

					<p class="f4">Subhanimittaɱ na manasi karissati,||<br />
					tassa subha-nimittassa amanasi-kārā rāgo cittaɱ nānuddhaɱsessati,||<br />
					so arāgo adoso amoho anaŋgaṇo asaŋkiliṭṭha-citto kālaɱ karissati.|| ||</p>

					<p class="ctr c">&#9632;</p>

					<p class="f4">8. Ayaɱ kho āvuso <a id="pg27"><span class="f2 g"><b>[27]</b></span></a> Moggallāna hetu,||<br />
					ayaɱ paccayo,||<br />
					yen'imesaɱ dvinnaɱ puggalānaɱ sāŋgaṇānaɱ yeva sataɱ eko hīnapuriso akkhāyati,||<br />
					eko seṭṭhapuriso akkhāyati.|| ||</p>

					<p class="f4">Ayaɱ pan'āvuso Moggallāna hetu,||<br />
					ayaɱ paccayo,||<br />
					yen'imesaɱ dvinnaɱ puggalānaɱ anaŋgaṇānaɱ yeva sataɱ eko hīnapuriso akkhāyati,||<br />
					eko seṭṭhapuriso akkhāyatī" ti.|| ||</p>

					<p class="ctr c">&#9632;</p>

					<p class="f4">9. "'Aŋgaṇaɱ aŋgaṇan' ti āvuso vuccati,||<br />
					kissa nu kho etaɱ āvuso adhivacanaɱ yad idaɱ aŋgaṇan" ti?|| ||</p>

					<p class="f4">"Pāpakānaɱ kho etaɱ āvuso akusalānaɱ icchāvacarānaɱ adhivacanaɱ yad idaɱ aŋgaṇanaɱ.|| ||</p>

					<p class="ctr c">&#9632;</p>

					<p class="f4">10. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Āpattiñ ca vata āpanno assaɱ,||<br />
					na ca maɱ bhikkhū jāneyyuɱ:|| ||</p>

					<p class="f4">'Āpattiɱ āpanno' ti.</p>

					<p class="f4">ṭhānaɱ kho pan'etaɱ āvuso vijjati -||<br />
					yaɱ taɱ bhikkhuɱ bhikkhū jāneyyuɱ:|| ||</p>

					<p class="f4">'Āpattiɱ āpanno' ti,||<br />
					jānanti maɱ bhikkhū:|| ||</p>

					<p class="f4">'Āpattiɱ āpanno' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">11. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Āpattiñ ca vata āpanno assaɱ,||<br />
					anuraho maɱ bhikkhū codeyyuɱ,||<br />
					no Saŋgha-majjhe' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ taɱ bhikkhuɱ bhikkhū Saŋgha-majjhe codeyyuɱ,||<br />
					no anuraho,|| ||</p>

					<p class="f4">'Saŋghamajjhe maɱ bhikkhū codenti,||<br />
					no anuraho' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">12. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Āpattiñ ca vata āpanno assaɱ,||<br />
					sappaṭipuggalo maɱ codeyya,||<br />
					no appaṭipuggalo' ti.|| ||</p>

					<p class="f4">Ṭhānaɱ kho pan'etaɱ āvuso vijjati||<br />
					yaɱ taɱ bhikkhuɱ appaṭipuggalo codeyya,||<br />
					no sappaṭipuggalo,|| ||</p>

					<p class="f4">'Appaṭipuggalo maɱ codeti,||<br />
					no sappaṭipuggalo' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">13. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">"Aho vata mam eva Satthā paṭipucchitvā paṭipucchitvā bhikkhūnaɱ dhammaɱ deseyya,||<br />
					na aññaɱ bhikkhuɱ Satthā paṭipucchitvā paṭipucchitvā bhikkhūnaɱ dhammaɱ deseyyā" ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuɱ Satthā paṭipucchitvā paṭipucchitvā bhikkhūnaɱ dhammaɱ deseyya,||<br />
					na taɱ <a id="pg28"><span class="f2 g"><b>[28]</b></span></a> bhikkhuɱ Satthā paṭipucchitvā paṭipucchitvā bhikkhūnaɱ dhammaɱ deseyya.|| ||</p>

					<p class="f4">"Aññaɱ bhikkhuɱ Satthā paṭipucchitvā paṭipucchitvā bhikkhūnaɱ dhammaɱ deseti||<br />
					na maɱ Satthā paṭipucchitvā paṭipucchitvā bhikkhūnaɱ dhammaɱ desetī" ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">14. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">"Aho vata mam eva bhikkhū purakkhatvā purakkhatvā gāmaɱ bhattāya paviseyyuɱ,||<br />
					na aññaɱ bhikkhuɱ bhikkhū purakkhatvā purakkhatvā gāmaɱ bhattāya paviseyyun" ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuɱ bhikkhū purakkhatvā purakkhatvā gāmaɱ bhattāya paviseyyuɱ,||<br />
					na taɱ bhikkhuɱ bhikkhū purakkhatvā purakkhatvā gāmaɱ bhattāya paviseyyuɱ.|| ||</p>

					<p class="f4">'Aññaɱ bhikkhuɱ bhikkhū purakkhatvā purakkhatvā gāmaɱ bhattāya pavisanti,||<br />
					na maɱ bhikkhū purakkhatvā purakkhatvā gāmaɱ bhattāya pavisantī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">15. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva labheyyaɱ bhattagge aggāsanaɱ aggodakaɱ aggapiṇḍaɱ,||<br />
					na añño bhikkhu labheyya bhattagge aggāsanaɱ aggodakaɱ aggapiṇḍan' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu labheyya bhattagge aggāsanaɱ aggodakaɱ aggapiṇḍaɱ,||<br />
					na so bhikkhu labheyya bhattagge aggāsanaɱ aggodakaɱ aggapiṇḍaɱ.|| ||</p>

					<p class="f4">'Añño bhikkhu labhati bhattagge aggāsanaɱ aggodakaɱ aggapiṇḍaɱ||<br />
					nāhaɱ labhāmi bhattagge aggāsanaɱ aggodakaɱ aggapiṇḍan' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">16. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva bhattagge bhuttāvī anumodeyyaɱ,||<br />
					na añño bhikkhu bhattagge bhuttāvī anumodeyyā' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu bhattagge bhuttāvī anumodeyya,||<br />
					na so bhikkhu bhattagge bhuttāvī anumodeyya.|| ||</p>

					<p class="f4">'Añño bhikkhu bhattagge bhuttāvī anumodati,||<br />
					nāhaɱ bhattagge bhuttāvī anumodāmī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">17. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva ārāmagatānaɱ bhikkhūnaɱ Dhammaɱ deseyyaɱ,||<br />
					na añño bhikkhu ārāmagatānaɱ bhikkhūnaɱ dhammaɱ deseyyā' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu ārāmagatānaɱ bhikkhūnaɱ dhammaɱ deseyya,||<br />
					na so bhikkhu <a id="pg29"><span class="f2 g"><b>[29]</b></span></a> ārāmagatānaɱ bhikkhūnaɱ dhammaɱ deseyya.|| ||</p>

					<p class="f4">'Añño bhikkhu ārāmagatānaɱ bhikkhūnaɱ dhammaɱ deseti,||<br />
					nāhaɱ ārāmagatānaɱ bhikkhūnaɱ dhammaɱ desemī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">18. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva ārāmagatānaɱ bhikkhunīnaɱ Dhammaɱ deseyyaɱ||<br />
					na añño bhikkhu ārāmagatānaɱ bhikkhunīnaɱ dhammaɱ deseyyā' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu ārāmagatānaɱ bhikkhunīnaɱ dhammaɱ deseyya,||<br />
					na so bhikkhu ārāmagatānaɱ.|| ||</p>

					<p class="f4">'Añño bhikkhu ārāmagatānaɱ bhikkhunīnaɱ dhammaɱ deseti,||<br />
					nāhaɱ ārāmagatānaɱ bhikkhunīnaɱ dhammaɱ desemī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">19. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva ārāmagatānaɱ upāsakānaɱ Dhammaɱ deseyyaɱ,||<br />
					na añño bhikkhu ārāmagatānaɱ upāsakānaɱ dhammaɱ deseyyā' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu ārāmagatānaɱ upāsakānaɱ dhammaɱ deseyya,||<br />
					na so bhikkhu ārāmagatānaɱ upāsakānaɱ dhammaɱ deseyya.|| ||</p>

					<p class="f4">'Añño bhikkhu ārāmagatānaɱ upāsakānaɱ dhammaɱ deseti,||<br />
					nāhaɱ ārāmagatānaɱ upāsakānaɱ dhammaɱ desemī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">20. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva ārāmagatānaɱ upāsikānaɱ Dhammaɱ deseyyaɱ,||<br />
					na añño bhikkhu ārāmagatānaɱ upāsikānaɱ dhammaɱ deseyyā' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu ārāmagatānaɱ upāsikānaɱ dhammaɱ deseyya,||<br />
					na so bhikkhu ārāmagatānaɱ upāsikānaɱ dhammaɱ deseyya.|| ||</p>

					<p class="f4">'Añño bhikkhū ārāmagatānaɱ upāsikānaɱ dhammaɱ deseti,||<br />
					nāhaɱ ārāmagatānaɱ upāsikānaɱ dhammaɱ desemī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">21. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata mam eva bhikkhū sakkareyyuɱ garukareyyuɱ māneyyuɱ pūjeyyuɱ,||<br />
					na aññaɱ bhikkhuɱ bhikkhū sakkareyyuɱ garukareyyuɱ māneyyuɱ pūjeyyun' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuɱ bhikkhū sakkareyyuɱ garukareyyuɱ māneyyuɱ pūjeyyuɱ,||<br />
					na taɱ bhikkhuɱ bhikkhū sakkareyyuɱ garukareyyuɱ māneyyuɱ pūjeyyuɱ.|| ||</p>

					<p class="f4">'Aññaɱ bhikkhuɱ bhikkhū sakkaronti garu-karonti mānenti pūjenti,||<br />
					na maɱ bhikkhū sakkaronti garu-karonti mānenti pūjentī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">22. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata mam eva bhikkhuniyo sakkareyyuɱ garukareyyuɱ māneyyuɱ pūjeyyuɱ,||<br />
					na aññaɱ bhikkhuniɱ bhikkhunī sakkareyyuɱ garu kareyyuɱ māneyyuɱ pūjeyyun' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuniɱ bhikkhunī sakkareyyuɱ garukareyyuɱ māneyyuɱ pūjeyyuɱ,||<br />
					na taɱ bhikkhuniɱ bhikkhunī sakkareyyuɱ garukareyyuɱ māneyyuɱ pūjeyyuɱ.|| ||</p>

					<p class="f4">'Aññaɱ bhikkhuniɱ bhikkhunī sakkaronti garu-karonti mānenti pūjenti,||<br />
					na maɱ bhikkhunī sakkaronti garu-karonti mānenti pūjentī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">23. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata mam eva upāsakā sakkareyyuɱ garu kareyyuɱ māneyyuɱ pūjeyyuɱ,||<br />
					na aññaɱ bhikkhuɱ upāsakā sakkareyyuɱ garukareyyuɱ māneyyuɱ pūjeyyun' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuɱ upāsakā sakkareyyuɱ garukareyyuɱ māneyyuɱ pūjeyyuɱ,||<br />
					na taɱ bhikkhuɱ upāsakā sakkareyyuɱ garu kareyyuɱ māneyyuɱ pūjeyyuɱ.|| ||</p>

					<p class="f4">'Aññaɱ bhikkhuɱ upāsakā sakkaronti garu-karonti mānenti pūjenti,||<br />
					na maɱ upāsakā sakkaronti garu-karonti mānenti pūjentī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">24. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata mam eva upāsikā sakkareyyuɱ garu kareyyuɱ māneyyuɱ pūjeyyuɱ,||<br />
					na aññaɱ bhikkhuɱ upāsikā sakkareyyuɱ garukareyyuɱ māneyyuɱ pūjeyyun' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ aññaɱ bhikkhuɱ upāsikā sakkareyyuɱ garukareyyuɱ māneyyuɱ pūjeyyuɱ,||<br />
					na taɱ bhikkhuɱ upāsikā sakkareyyuɱ garu kareyyuɱ māneyyuɱ pūjeyyuɱ.|| ||</p>

					<p class="f4">'Aññaɱ bhikkhuɱ upāsikā sakkaronti garu-karonti mānenti pūjenti,||<br />
					na maɱ upāsikā sakkaronti garu-karonti mānenti pūjentī' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">25. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva lābhī assaɱ paṇītānaɱ cīvarānaɱ,||<br />
					na añño bhikkhu lābhī assa paṇītānaɱ cīvarānan' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ <a id="pg"><span class="f2 g"><b>[30]</b></span></a> añño bhikkhu lābhī assa paṇītānaɱ cīvarānaɱ,||<br />
					na so bhikkhu lābhī assa paṇītānaɱ cīvarānaɱ.|| ||</p>

					<p class="f4">'Añño bhikkhu lābhī paṇītānaɱ cīvarānaɱ,||<br />
					nāhaɱ lābhī paṇītānaɱ cīvarānan' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">26. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva lābhī assaɱ paṇītānaɱ piṇḍa-pātānaɱ,||<br />
					na añño bhikkhu lābhī assa paṇītānaɱ piṇḍa-pātānan' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu lābhī assa paṇītānaɱ piṇḍa-pātānaɱ,||<br />
					na so bhikkhu lābhī assa paṇītānaɱ piṇḍa-pātānaɱ.|| ||</p>

					<p class="f4">'Añño bhikkhu lābhī paṇītānaɱ piṇḍa-pātānaɱ||<br />
					nāhaɱ lābhī paṇītānaɱ piṇḍa-pātānan' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">27. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva lābhī assaɱ paṇītānaɱ sen'āsanānaɱ,||<br />
					na añño bhikkhu lābhī assa paṇītānaɱ sen'āsanaɱ' ti.|| ||</p>

					<p class="f4">Ṭhānaɱ kho pan'etaɱ āvuso vijjati -||<br />
					yaɱ añño bhikkhu lābhī assa paṇītānaɱ sen'āsanānaɱ,||<br />
					na so bhikkhu lābhī assa paṇītānaɱ sen'āsanānaɱ.|| ||</p>

					<p class="f4">'Añño bhikkhu lābhī paṇītānaɱ sen'āsanānaɱ,||<br />
					nāhaɱ lābhī paṇītānaɱ sen'āsanan' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">28. Ṭhānaɱ kho pan'etaɱ āvuso vijjati -||<br />
					yaɱ idh'ekaccassa bhikkhuno evaɱ icchā uppajjeyya:|| ||</p>

					<p class="f4">'Aho vata aham eva lābhī assaɱ paṇītānaɱ gilāna-paccaya-bhesajja-parikkhārānaɱ,||<br />
					na añño bhikkhu lābhī assa paṇītānaɱ gilāna-paccaya-bhesajja-parikkhārānaɱ' ti.|| ||</p>

					<p class="f4">Ṭhānaɱ kho pan'etaɱ āvuso vijjati||<br />
					yaɱ añño bhikkhu lābhī assa paṇītānaɱ gilāna-paccaya-bhesajja-parikkhārānaɱ,||<br />
					na so bhikkhu lābhī assa paṇītānaɱ gilāna-paccaya-bhesajja-parikkhārānaɱ.|| ||</p>

					<p class="f4">'Añño bhikkhu lābhī assa paṇītānaɱ gilāna-paccaya-bhesajja-parikkhārānaɱ,||<br />
					nāhaɱ lābhī assaɱ paṇītānaɱ gilāna-paccaya-bhesajja-parikkhārānaɱ' ti,||<br />
					iti so kupito hoti appatīto.|| ||</p>

					<p class="f4">Yo c'eva kho āvuso kopo||<br />
					yo ca appaccayo ubhayam etaɱ aŋgaṇaɱ.|| ||</p>

					<p class="ctr c">&#9632;</p>

					<p class="f4">29. Imesaɱ kho etaɱ āvuso pāpakānaɱ akusalānaɱ icchāvacarānaɱ adhivacanaɱ yad idaɱ aŋgaṇan" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">30. Yassa kassaci āvuso bhikkhuno ime pāpakā akusalā icchāvacarā appahīnā dissanti c'eva sūyanti ca.|| ||</p>

					<p class="f4">Kiñ cāpi so hoti āraññako pantasen'āsano.|| ||</p>

					<p class="f4">Piṇḍa-pātiko sapadānacārī,||<br />
					paɱsu-kūliko lūkhacīvara-dharo,||<br />
					atha kho naɱ sabrahma-cārī n'eva sakkaronti,||<br />
					na garu-karonti,||<br />
					na mānenti,||<br />
					na pūjenti.|| ||</p>

					<p class="f4">Taɱ kissa hetu?|| ||</p>

					<p class="f4">Te hi tassa āyasmato pāpakā akusalā icchāvacarā appahīnā dissanti c'eva sūyanti ca.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā<br />
					kammārakulā vā parisuddhā pariyodātā,||<br />
					tam enaɱ sāmikā ahikuṇapaɱ vā kukkurakuṇapaɱ vā manussakuṇapaɱ vā racayitvā aññissā kaɱsapātiyā paṭikujjitvā antarāpaṇaɱ paṭipajjeyyuɱ,||<br />
					tam enaɱ jano disvā evaɱ vadeyya:|| ||</p>

					<p class="f4">'Ambho kim-ev'idaɱ harīyati jañña-jaññaɱ viyā' ti.|| ||</p>

					<p class="f4">Tam enaɱ uṭṭhahitvā avāpuritvā olokeyya||<br />
					tassa sahadassanena amanāpatā ca saṇṭhaheyya||<br />
					paṭikkūlatā ca saṇṭhaheyya||<br />
					jigucchatā ca saṇṭhaheyya||<br />
					jighacchitānam pi na bhottukamyatā assa,||<br />
					pageva suhitānaɱ.|| ||</p>

					<p class="f4">Evam eva kho āvuso yassa kassaci bhikkhuno ime pāpakā akusalā icchāvacarā appahīnā dissanti c'eva sūyanti ca,||<br />
					kiñ cāpi so hoti āraññako pantasen'āsano,||<br />
					piṇḍa-pātiko sapadānacārī,||<br />
					paɱsu-kūliko lūkhacīvara-dharo,||<br />
					atha kho naɱ sabrahma-cārī n'eva sakkaronti,||<br />
					na garu- <a id="pg31"><span class="f2 g"><b>[31]</b></span></a> karonti,||<br />
					na mānenti,||<br />
					na pūjenti.|| ||</p>

					<p class="f4">Taɱ kissa hetu?|| ||</p>

					<p class="f4">Te hi tassa āyasmato pāpakā akusalā icchāvacarā appahīnā dissanti c'eva sūyantī ca.|| ||</p>

					<p class="f4">31. Yassa kassaci āvuso bhikkhuno ime pāpakā akusalā icchāvacarā pahīnā dissanti c'eva sūyanti ca,||<br />
					kiñ cāpi so hoti gāmanta-vihārī nemantaniko gahapaticīvara-dharo,||<br />
					atha kho naɱ sabrahma-cārī sakkaronti,||<br />
					garu-karonti,||<br />
					mānenti,||<br />
					pūjenti.|| ||</p>

					<p class="f4">Taɱ kissa hetu?|| ||</p>

					<p class="f4">Te hi tassa āyasmato pāpakā akusalā icchāvacarā pahīnā dissanti c'eva sūyanti ca.|| ||</p>

					<p class="f4">Seyyathā pi āvuso kaɱsapāti ābhatā āpaṇā vā kammārakulā vā parisuddhā pariyodātā,||<br />
					tam enaɱ sāmikā sālīnaɱ odanaɱ vicita-kāḷakaɱ aneka-sūpaɱ aneka-vyañjanaɱ racayitvā aññissā kaɱsapātiyā paṭikujjitvā antarāpaṇaɱ paṭipajjeyyuɱ,||<br />
					tam enaɱ jano disvā evaɱ vadeyya:|| ||</p>

					<p class="f4">'Ambho kimevidaɱ harīyati jaññajaññaɱ viyā' ti.|| ||</p>

					<p class="f4">Tam enaɱ uṭṭhahitvā avāpuritvā olokeyya,||<br />
					tassa saha dassanena manāpatā ca saṇṭhaheyya||<br />
					appakkuṭilatā ca saṇṭhaheyya||<br />
					ajegucchatā ca saṇṭhaheyya||<br />
					suhitānam pi bhottukamyatā assa,||<br />
					pag'eva jighacchitānaɱ.|| ||</p>

					<p class="f4">Evam eva kho āvuso yassa kassaci bhikkhuno ime pāpakā akusalā icchāvacarā pahīnā dissanti c'eva sūyanti ca,||<br />
					kiñ cāpi so hoti gāmanta-vihārī nemantaniko gahapaticīvara-dharo,||<br />
					atha kho naɱ sabrahma-cārī sakkaronti||<br />
					garu-karonti||<br />
					mānenti||<br />
					pūjenti.|| ||</p>

					<p class="f4">Taɱ kissa hetu?|| ||</p>

					<p class="f4">Te hi tassa āyasmato pāpakā akusalā icchāvacarā pahīnā dissanti c'eva sūyanti cā" ti.|| ||</p>

					<p class="f4">32. Evaɱ vutte āyasmā Mahā Moggallāno āyasmantaɱ Sāriputtaɱ etad avoca:|| ||</p>

					<p class="f4">"Upamā maɱ āvuso Sāriputta paṭibhātī" ti.|| ||</p>

					<p class="f4">"Paṭibhātu taɱ āvuso Moggallānā" ti.|| ||</p>

					<p class="f4">"Ekam idāhaɱ āvuso samayaɱ Rājagahe viharāmi Giribbaje.|| ||</p>

					<p class="f4">Atha khvāhaɱ āvuso pubbaṇha-samayaɱ nivāsetvā patta-cīvaram ādāya Rājagahaɱ piṇḍāya pāvisiɱ.|| ||</p>

					<p class="f4">Tena kho pana samayena Sāmīti yānakāraputto rathassa nemiɱ tacchati.|| ||</p>

					<p class="f4">Tam enaɱ Paṇḍuputto ājīvako purāṇayānakāraputto pacc'upaṭṭhito hoti.|| ||</p>

					<p class="f4">Atha kho āvuso Paṇḍuputtassa ājīvakassa purāṇayānakāraputtassa evaɱ cetaso parivitakko udapādi:|| ||</p>

					<p class="f4">'Aho vatāyaɱ Sāmīti yānakāraputto imissā nemiyā imañ ca vaŋkaɱ imañ ca jimhaɱ imañ ca dosaɱ taccheyya,||<br />
					evāyaɱ nemi apagatavaŋkā apagatajimhā apagatadosā suddhā'ssa sāre patiṭ- <a id="pg32"><span class="f2 g"><b>[32]</b></span></a> ṭhitā' ti.|| ||</p>

					<p class="f4">Yathā yathā kho āvuso Paṇḍuputtassa ājīvakassa purāṇayānakāraputtassa cetaso parivitakkitaɱ hoti,||<br />
					tathā tathā Sāmīti yānakāraputto tassā nemiyā tañ ca vaŋkaɱ tañ ca jimhaɱ tañ ca dosaɱ tacchati.|| ||</p>

					<p class="f4">Atha kho āvuso Paṇḍuputto ājīvako purāṇayānakāraputto atta-mano atta-mana-vācaɱ nicchāresi:|| ||</p>

					<p class="f4">'Hadayā hadayaɱ maññe aññāya tacchatī' ti.|| ||</p>

					<p class="f4">Evam eva kho āvuso ye te puggalā assaddhā jīvikatthā na saddhā agārasmā anagāriyaɱ pabba-jitā,||<br />
					saṭhā māyāvino keṭubhino,||<br />
					uddhatā uṇṇaḷā,||<br />
					capalā mukharā vikiṇṇa-vācā,||<br />
					indriyesu agutta-dvārā,||<br />
					bhojane amattaññuno,||<br />
					jāgariyaɱ ananuyuttā,||<br />
					sāmaññe anapekkhavanto,||<br />
					sikkhāya na tibba-gāravā,||<br />
					bāhulikā sāthalikā,||<br />
					okkamane pubbaŋ-gamā paviveke nikkhitta-dhurā,||<br />
					kusītā hīna-viriyā,||<br />
					muṭṭhassatī asampajānā,||<br />
					asamāhitā vibbhanta-cittā,||<br />
					duppaññā ela-mūgā,||<br />
					tesaɱ āyasmā Sāriputto iminā dhamma-pariyāyena hadayā hadayaɱ maññe aññāya tacchati.|| ||</p>

					<p class="f4">33. Ye pana te kula-puttā saddhā agārasmā anagāriyaɱ pabba-jitā,||<br />
					asaṭhā amāyāvino akeṭubhino,||<br />
					anuddhatā anuṇṇaḷā,||<br />
					acapalā amukharā avikiṇṇa-vācā,||<br />
					indriyesu gutta-dvārā,||<br />
					bhojane mattaññuno,||<br />
					jāgariyaɱ anuyuttā,||<br />
					sāmaññe apekkhavanto,||<br />
					sikkhāya tibba-gāravā,||<br />
					na bāhulikā na sāthalikā,||<br />
					okkamane nikkhitta-dhurā paviveke pubbaŋ-gamā,||<br />
					āraddha-viriyā pahit'attā,||<br />
					upaṭṭhitasatī sampajānā,||<br />
					samāhitā ek'agga-cittā,||<br />
					paññā'vanto anela-mūgā,||<br />
					te āyasmato Sāriputtassa imaɱ dhamma-pariyā'yaɱ sutvā pipanti maññe ghasanti maññe vacasā c'eva manasā ca,||<br />
					sādhu vata bho sabrahma-cārī akusalā vuṭṭhāpetvā kusale patiṭṭhāpeti.|| ||</p>

					<p class="f4">34. Seyyathā pi āvuso itthī vā puriso vā daharo yuvā maṇḍanaka-jātiko sīsaɱ nahāto uppalamālaɱ vā vassikamālaɱ vā atimuttakamālaɱ vā labhitvā ubhohi hatthehi paṭiggahetvā uttamaŋge sirasmiɱ patiṭṭhāpeyya.|| ||</p>

					<p class="f4">Evam eva kho āvuso ye te kula-puttā saddhā agārasmā anagāriyaɱ pabba-jitā,||<br />
					asaṭhā amāyāvino akeṭubhino,||<br />
					anuddhatā anuṇṇaḷā,||<br />
					acapalā amukharā avikiṇṇa-vācā,||<br />
					indriyesu gutta-dvārā,||<br />
					bhojane mattaññuno,||<br />
					jāgariyaɱ anuyuttā,||<br />
					sāmaññe apekkhavanto,||<br />
					sikkhāya tibba-gāravā,||<br />
					na bāhulikā na sāthalikā,||<br />
					okkamane nikkhitta-dhurā paviveke pubbaŋ-gamā,||<br />
					āraddha-viriyā pahit'attā,||<br />
					upaṭṭhitasatī sampajānā,||<br />
					samāhitā ek'agga-cittā,||<br />
					paññā'vanto anela-mūgā,||<br />
					te āyasmato Sāriputtassa imaɱ dhamma-pariyā'yaɱ sutvā pivanti maññe ghasanti maññe vacasā c'eva manasā ca,||<br />
					sādhu vata bho sabrahma-cārī akusalā vuṭṭhāpetvā kusale patiṭṭhāpetī" ti.|| ||</p>

					<p class="f4">Iti ha te ubho mahānāgā añña-maññassa su-bhāsitaɱ samanumodiɱsūti.|| ||</p>

					<p class="f4 ctr">Anaŋgaṇasuttaɱ pañcamaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>