<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 98. The Buddha resolves the dispute between two brahman youths. One held the belief that a brahman was a brahman because of birth, the other that a brahman was a brahman because of deeds. In many examples the Buddha shows that one is a brahman because of deeds." />
<title>MN 98: Vasettha Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					5. Brāhmaṇa Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p98">Sutta 98</a></h4>

					<h1>Vāseṭṭha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p class="f2 ctr">Note: There is no Pali text for this sutta in the PTS edition. It is indicated by the note: "[The text of this Sutta is identical with that of <a href="../../../dhamma-vinaya/pali/kd/snp/kd.snp.pali.bd.htm#III.9">Sutta No. 35 of the <span class="mozp">Suttanipāta.</span></a>]</p>

					<p>&nbsp;</p>

					<hr />

					<p><a id="pg196"><span class="f2 g"><b>[196]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.098.chlm.sbb.htm#p1">chlm</a>][<a href="../../../dhamma-vinaya/pts/mn/mn.098.horn.pts.htm#p1">pts</a>][<a href="../../../dhamma-vinaya/mnl/mn/mn.098.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Icchānaŋgale viharati Icchānangalavana-saṇḍe.|| ||</p>

					<p class="f4">Tena kho pana samayena sambahulā abhiññātā abhiññātā brāhmaṇa-mahāsā'ā Icchānaŋgale paṭivasanti.|| ||</p>

					<p class="f4">Seyyath'īdaɱ:||<br />
					Caŋkī brāhmaṇo,||<br />
					Tārukkho brāhmaṇo,||<br />
					Pokkharasāti brāhmaṇo,||<br />
					Jānussoṇi brāhmaṇo,||<br />
					Todeyyo brāhmaṇo,||<br />
					añño ca abhiññātā abhiññātā brāhmaṇa-mahāsā'ā.|| ||</p>

					<p class="f4">Atha kho vāseṭṭhaBhāradvājānaɱ māṇavānaɱ jaŋghā-vihāraɱ anucaŋkama-mānānaɱ anuvicara-mānānaɱ ayam antarā kathā udapādi:|| ||</p>

					<p class="f4">'Kathambho brāhmaṇo hotī' ti.|| ||</p>

					<p class="f4">Bhāradvājo māṇavo evam āha:|| ||</p>

					<p class="f4">"Yato kho bho ubhato sujāto hoti mātito ca pitito ca,||<br />
					saɱsuddhagahaṇiko yāva sattamā pitā-mah'ayugā akkhitto anupakkuṭṭho jāti-vādena.|| ||</p>

					<p class="f4">Ettāvatā kho bho,||<br />
					brāhmaṇo hoti" ti.|| ||</p>

					<p class="f4">Vāseṭṭho māṇavo evam āha:|| ||</p>

					<p class="f4">"Yato kho bho,||<br />
					sīlavā ca hoti vatasampanno ca.|| ||</p>

					<p class="f4">Ettāvatā kho bho,||<br />
					brāhmaṇo hotī" ti.|| ||</p>

					<p class="f4">N'eva kho asakkhī Bhāradvājo māṇavo vāseṭṭhaɱ māṇavaɱ saññāpetuɱ.|| ||</p>

					<p class="f4">Na pana asakkhi vāseṭṭho māṇavo Bhāradvājaɱ māṇavaɱ saññāpetuɱ.|| ||</p>

					<p class="f4">Atha kho vāseṭṭho māṇavo Bhāradvājaɱ māṇavaɱ āmantesi:|| ||</p>

					<p class="f4">"Ayaɱ kho bho Bhāradvāja,||<br />
					Samaṇo Gotamo Sakya-putto Sakya-kulā pabba-jito Icchānaŋgale viharati Icchānangalavana-saṇḍe.|| ||</p>

					<p class="f4">Taɱ kho pana Bhagavantaɱ Gotamaɱ evaɱ kalyāṇo kitti-saddo abbhu-g-gato:|| ||</p>

					<p class="f4">"Iti pi so Bhagavā arahaɱ Sammā-Sam-Buddho vijjā-caraṇa-sampanno Sugato loka-vidū anuttaro purisa-damma-sārathī Satthā deva-manussānaɱ Buddho Bhagavā" ti.|| ||</p>

					<p class="f4">Āyāma bho Bhāradvāja,||<br />
					yena Samaṇo Gotamo ten'upasankamissāma.|| ||</p>

					<p class="f4">Upasaŋkamitvā samaṇaɱ Gotamaɱ etam atthaɱ pucchissāma.|| ||</p>

					<p class="f4">Yathā no Samaṇo Gotamo vyākarissati.|| ||</p>

					<p class="f4">Tathā naɱ dhāressāmā" ti.|| ||</p>

					<p class="f4">"Evam bho" ti kho Bhāradvājo māṇavo vāseṭṭhassa māṇavassa paccassosi.|| ||</p>

					<p class="f4">Atha kho vāseṭṭha,||<br />
					Bhāradvājā māṇavā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavatā saddhiɱ sammodiɱsu,||<br />
					sammodanīyaɱ kathaɱ sārāṇiyaɱ vīti-sāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinno kho vāseṭṭho māṇavo Bhagavantaɱ gāthāhī ajjhabhāsi:|| ||</p>

					<p class="f4">"Anuññātapaṭiññātā tevijjā mayamassu bho||<br />
					Ahaɱ pokkhara-sātissa tārukkhassāyaɱ māṇavo|| ||</p>

					<p class="f4">Tevijjānaɱ yadakkhātaɱ tattha kevalino'smase||<br />
					Padakasmā veyyā-karaṇā jappe ācariyasādisā.|| ||</p>

					<p class="f4">Tesaɱ no jātivādasmiɱ vivādo atthi Gotama,||<br />
					Jātiyā brāhmaṇo hoti bhāradvajo iti bhāsati||<br />
					Ahañ ca kammanā brūmi evaɱ jānāhi cakkhuma.|| ||</p>

					<p class="f4">Te na Sakkoma ñāpetuɱ añña-maññaɱ mayaɱ ubho||<br />
					Bhagavantaɱ puṭṭumāgamma sambuddhaɱ iti vissutaɱ.|| ||</p>

					<p class="f4">Candaɱ yathā khayātītaɱ pecca pañjalikā janā||<br />
					Candamānā namassanti evaɱ lokasmiɱ Gotamaɱ||<br />
					Cakkhuɱ loke samuppannaɱ mayaɱ pucchāma Gotamaɱ.|| ||</p>

					<p class="f4">Jātiyā brāhmaṇo hoti udāhu bhavati kammanā||<br />
					Ajānataɱ no pabrūhi yathā jānemu brāhmaṇanti.|| ||</p>

					<p class="f4">Tesaɱ vohaɱ vyācikkhi'ssaɱ (vāseṭṭhāti Bhagavā) anupubbaɱ yathātathaɱ||<br />
					Jātivibhaŋgaɱ pāṇānaɱ aññamaññā hi jātiyo.|| ||</p>

					<p class="f4">Tiṇarukkhe pi jānātha na cāpi paṭijānare||<br />
					Liŋgaɱ jātimayaɱ tesaɱ aññamaññā hi jātiyo.|| ||</p>

					<p class="f4">Catuppade pi jānātha khuddake ca mahallake||<br />
					Liŋgaɱ jātimayaɱ tesaɱ aññamaññā hi jātiyo|| ||</p>

					<p class="f4">Pādūdare pi jānātha urage dīghapiṭṭhike||<br />
					Liŋgaɱ jātimayaɱ tesaɱ aññamaññā hi jātiyo.|| ||</p>

					<p class="f4">Tato macche pi jānātha udake vārigocare||<br />
					Liŋgaɱ jātimayaɱ tesaɱ aññamaññā hī jātiyo.|| ||</p>

					<p class="f4">Tato pakkhī pi jānātha pattayāne vihaŋgame||<br />
					Liŋgaɱ jātimayaɱ tesaɱ aññamaññā hi jātiyo.|| ||</p>

					<p class="f4">Yathā etāsu jātīsu liŋgaɱ jātimayaɱ puthu||<br />
					Evaɱ n'atthi manussesu liŋgaɱ jātamayaɱ puthu.|| ||</p>

					<p class="f4">Na kesehi na sīsehi na kaṇṇehi na akkhihi,||<br />
					Na mukhena na nāsāya na oṭṭhehi bhamuhi vā.|| ||</p>

					<p class="f4">Na gīvāya na aɱsehi na udarena na piṭṭiyā||<br />
					Na soṇiyā na urasā na sambādhena methune.|| ||</p>

					<p class="f4">Na hatthehi na pādehi nāŋgulīhi nakhehi vā||<br />
					Na jaŋghāhi na ūruhi na vaṇṇena sarena vā||<br />
					Liŋgaɱ jātimayaɱ n'eva yathā aññāsu jātisu.|| ||</p>

					<p class="f4">Paccattaɱ ca sarīresu manussesvetaɱ na vijjati||<br />
					Vokārañca manussesu samaññāya pavuccati.|| ||</p>

					<p class="f4">Yo hi koci manussesu gorakkhaɱ upajīvati||<br />
					Evaɱ vāseṭṭha jānāhi kassako so na brāhmaṇo.|| ||</p>

					<p class="f4">Yo hi koci manussesu puthusippena jīvati||<br />
					Evaɱ vāseṭṭha jānāhi sippiko so na brāhmaṇo.|| ||</p>

					<p class="f4">Yo hi koci manussesu vohāraɱ upajīvati||<br />
					Evaɱ vāseṭṭha jānāhi vāṇijo so na brāhmaṇo.|| ||</p>

					<p class="f4">Yo hi koci manussesu parapessena jīvati||<br />
					Evaɱ vāseṭṭha jānāhi pessiko so na brāhmaṇo.|| ||</p>

					<p class="f4">Yo hi koci munussesu adinnaɱ upajīvati||<br />
					Evaɱ vāseṭṭha jānāhi coro eso na brāhmaṇo|| ||</p>

					<p class="f4">Yo hi koci manussesu issatthaɱ upajīvati||<br />
					Evaɱ vāseṭṭha jānāhi yodhājivo na brāhmaṇo.|| ||</p>

					<p class="f4">Yo hi koci manussesu porohiccena jīvati||<br />
					Evaɱ vāseṭṭha jānāhi yājako so na brāhmaṇo.|| ||</p>

					<p class="f4">Yo hi koci manussesu gāmaɱ raṭṭhañca bhuñjati||<br />
					Evaɱ vāseṭṭha jānāhi rājā eso na brāhmaṇo.|| ||</p>

					<p class="f4">Na c'āhaɱ brāhmaṇaɱ brūmi yonijaɱ mattisambhavaɱ||<br />
					Bhovādi nāma so hoti sace hoti sakiñ cano||<br />
					Akiñ canaɱ anādānaɱ tam ahaɱ brūmi brāhmaṇaɱ.|| ||</p>

					<p class="f4">Sabbasaŋyojanaɱ chetvā yo ve na paritassati||<br />
					Saŋgātigaɱ visaññuttaɱ tam ahaɱ brūmi brāhmaṇaɱ.|| ||</p>

					<p class="f4">Chetvā nandiɱ varattañ ca sandānaɱ sahanukkamaɱ||<br />
					Ukkhittapa'ighaɱ Buddhaɱ tam ahaɱ brūmi brāhmaṇaɱ.|| ||</p>

					<p class="f4">Akkosaɱ vadhabandhañca aduṭṭho yo titikkhati||<br />
					Khantibalaɱ balāṇikaɱ tam ahaɱ brūmi brāhmaṇaɱ.|| ||</p>

					<p class="f4">Akkodhanaɱ vatavantaɱ sīlavantaɱ anussadaɱ||<br />
					Dantaɱ antimasārīraɱ tam ahaɱ brūmi brāhmaṇaɱ.|| ||</p>

					<p class="f4">Vāri pokkharapatteva āraggeriva sāsapo||<br />
					Yo na lippati1 kāmesu tam ahaɱ brūmi brāhmaṇaɱ.|| ||</p>

					<p class="f4">Yo dukkhassa pajānāti idh'eva khayamattano||<br />
					Pannabhāraɱ visaɱyuttaɱ tam ahaɱ brūmi brāhmaṇaɱ.|| ||</p>

					<p class="f4">Gambhīrapaññaɱ medhāviɱ Maggā-Maggassa kovidaɱ||<br />
					Uttamatthamanuppattaɱ tam ahaɱ brūmi brāhmaṇaɱ.|| ||</p>

					<p class="f4">Asaɱsaṭṭhaɱ gahaṭṭhehi anāgārehi cubhayaɱ||<br />
					Anokasāriɱ app'icchaɱ tam ahaɱ brūmi brāhmaṇaɱ.|| ||</p>

					<p class="f4">Nidhāya daṇḍanaɱ bhūtesu tasesu thāvaresu ca||<br />
					Yo na hanti na ghāteti tam ahaɱ brūmi brāhmaṇaɱ|| ||</p>

					<p class="f4">Aviruddhaɱ viruddhesu attadaṇḍesu nibbutaɱ||<br />
					Sādānesu anādānaɱ tam ahaɱ brūmi brāhmaṇaɱ.|| ||</p>

					<p class="f4">Yassa rāgo ca doso ca māno makkho ca ohito||<br />
					Sāsaporiva āraggā tam ahaɱ brūmi brāhmaṇaɱ|| ||</p>

					<p class="f4">Akakkasaɱ viññapaniɱ giraɱ saccaɱ udīraye||<br />
					Yāya nābhisaje kiñci tam ahaɱ brūmi brāhmaṇaɱ|| ||</p>

					<p class="f4">Yo ca dīghaɱ ca rassaɱ vā aṇūɱ thūlaɱ subhāsubhaɱ||<br />
					Loke adinnaɱ nādiyati tam ahaɱ brūmi brāhmaṇaɱ|| ||</p>

					<p class="f4">Āsā yassa na vijjanti asmiɱ loke paramhi ca||<br />
					Nirāsayaɱ visaɱyuttaɱ tam ahaɱ brūmi brāhmaṇaɱ|| ||</p>

					<p class="f4">Yassālayā navijjanti aññāya akathaŋkathī||<br />
					Amatogadhaɱ anuppattaɱ tam ahaɱ brūmi brāhmaṇaɱ|| ||</p>

					<p class="f4">Yodha puññañca pāpañca ubhosaŋgaɱ upaccagā||<br />
					Asokaɱ virajaɱ suddhaɱ tam ahaɱ brūmi brāhmaṇaɱ|| ||</p>

					<p class="f4">Candaɱva vimalaɱ suddhaɱ vippasannamanāvilaɱ||<br />
					Nandībhavaparikkhīṇaɱ tam ahaɱ brūmi brāhmaṇaɱ|| ||</p>

					<p class="f4">Yo imaɱ pa'ipathaɱ duggaɱ saɱsāraɱ mohamaccagā||<br />
					Tiṇṇo pāragato jhāyī anejo akathaŋkathī||<br />
					Anupādāya nibbuto tam ahaɱ brūmi brāhmaṇaɱ.|| ||</p>

					<p class="f4">Yodha kāme pahatvāna anāgāro paribbaje||<br />
					Kāma-bhavaparikkhīṇaɱ tam ahaɱ brūmi brāhmaṇaɱ||<br />
					Yodha taṇhaɱ pahatvāna anāgāro paribbaje||<br />
					Taṇhā bhavaparikkhīṇaɱ tam ahaɱ brūmi brāhmaṇaɱ.|| ||</p>

					<p class="f4">Hitvā mānusakaɱ yogaɱ dibbaɱ yogaɱ upaccagā||<br />
					Sabbayogavisaɱyuttaɱ tam ahaɱ brūmi brāhmaṇaɱ|| ||</p>

					<p class="f4">Hitvā ratiñca aratiɱ sītībhūtaɱ nirūpadhiɱ||<br />
					Sabbālokābhibhūɱ vīraɱ tam ahaɱ brūmi brāhmaṇaɱ.|| ||</p>

					<p class="f4">Cutiɱ yo vedi sattānaɱ upapattiñca sabbaso||<br />
					Asattaɱ Sugataɱ Buddhaɱ tam ahaɱ brūmi brāhmaṇaɱ|| ||</p>

					<p class="f4">Yassa gatiɱ na jānanti devā gandhabbamānusā||<br />
					Khīṇ'āsavaɱ arahantaɱ tam ahaɱ brūmi brāhmaṇaɱ.|| ||</p>

					<p class="f4">Yassa pure ca pacchā ca majjhe ca n'atthi kiñ canaɱ||<br />
					Akiñ canaɱ anādānaɱ tam ahaɱ brūmi brāhmaṇaɱ.|| ||</p>

					<p class="f4">Usabhaɱ pavaraɱ vīraɱ mahesiɱ vijit'āvinaɱ||<br />
					Anejaɱ nahātakaɱ Buddhaɱ tam ahaɱ brūmi brāhmaṇaɱ.|| ||</p>

					<p class="f4">Pubbe-nivāsaɱ yo vedi saggāpāyañ ca passati||<br />
					Atho jātikkhayaɱ patto tam ahaɱ brūmi brāhmaṇaɱ.|| ||</p>

					<p class="f4">Samaññā'hesā lokasmiɱ nāmagottaɱ pakappitaɱ||<br />
					Samucca1 samudāgataɱ tattha tattha pakappitaɱ|| ||</p>

					<p class="f4">Dīgha-rattamanusayitaɱ diṭṭhi-gatamajānataɱ||<br />
					Ajānantā no pabruvanti jātiyā hoti brāhmaṇo.|| ||</p>

					<p class="f4">Na jaccā brāhmaṇo4 hoti na jaccā hoti abrāhmaṇo||<br />
					Kammanā brāhmaṇo hoti kammanā hoti abrāhmaṇo||<br />
					Kassako kammanā hoti sippiko hoti kammanā||<br />
					Vāṇijo kammanā hoti pessiko hoti kammanā.|| ||</p>

					<p class="f4">Coropi kammanā hoti yodhājīvopi kammanā||<br />
					Yājako kammanā hoti rājāpi hoti kammanā.|| ||</p>

					<p class="f4">Evam etaɱ yathā-bhūtaɱ kammaɱ passanti paṇḍitā||<br />
					Paṭiccasamuppādadasā kamma-vipākakovidā|| ||</p>

					<p class="f4">Kammanā vattati loko kammanā vattati pajā||<br />
					Kammanibandhanā sattā rathassāṇīva yāyato|| ||</p>

					<p class="f4">Tapena brahma-cariyena saɱyamena damena ca||<br />
					Etena brāhmaṇo hoti etaɱ brāhmaṇamuttamaɱ.|| ||</p>

					<p class="f4">Tīhi vijjāhi sampanno santo khīṇapuna-b-bhavo,||<br />
					Evaɱ vāseṭṭha jānāhi Brahmā Sakko vijānatanti.|| ||</p>

					<p class="f4">Evaɱ vutte vāseṭṭhaBhāradvājā māṇavā Bhagavantaɱ etad avocuɱ: abhikkantaɱ bho Gotama,||<br />
					abhikkantaɱ bho Gotama,||<br />
					seyyathā pi bho Gotama,||<br />
					nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					cakkhu-manto rūpāni dakkhintī' ti.|| ||</p>

					<p class="f4">Evam evaɱ bhotā Gotamena aneka-pariyāyena dhammo pakāsito,||<br />
					ete mayaɱ bhavantaɱ Gotamaɱ saraṇaɱ gacchāma,||<br />
					Dhammañ ca bhikkhu-Saŋghañ ca.|| ||</p>

					<p class="f4">Upāsake no bhavaɱ Gotamo dhāretu ajja-t-agge pāṇupetaɱ saraṇaɱ gateti.|| ||</p>

					<p class="f4 ctr">Vāseṭṭhasuttaɱ aṭṭhamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>