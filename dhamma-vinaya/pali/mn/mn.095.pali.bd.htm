<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 95. The Buddha points out the flaws in reliance on faith, inclination, report, consideration of reasons, reflection on and approval of an opinion and describes the path that leads to seeing the truth of a proposition for one's self." />
<title>MN 95: Canki Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					5. Brāhmaṇa Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p95">Sutta 95</a></h4>

					<h1>Caŋkī Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.095.chlm.sbb.htm#p1">chlm</a>][<a href="../../../dhamma-vinaya/pts/mn/mn.095.horn.pts.htm#p1">pts</a>][<a href="../../../dhamma-vinaya/ati/mn/mn.095.than.ati.htm#p1">than</a>][<a href="../../../dhamma-vinaya/wp/mn/mn.095.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.095.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Kosalesu cārikaɱ caramāno mahatā bhikkhu-saŋghena saddhiɱ yena opasādaɱ1 nāma kosalānaɱ brāhmaṇa-gāmo tad avasari.|| ||</p>

					<p class="f4">Tatra sudaɱ Bhagavā opasāde viharati uttarena opasādaɱ devavane sālavane.|| ||</p>

					<p class="f4">Tena kho pana samayena Caŋkībrāhmaṇo opasādaɱ ajjhāvasati sattussadaɱ satiṇakaṭṭhodakaɱ sadhaññaɱ rāja-bhoggaɱ raññā Pasenadinā kosalena dinnaɱ rājadāyaɱ brahmadeyyaɱ.|| ||</p>

					<p class="f4">Assosuɱ kho opasādakā brāhmaṇa-gahapatikā: 'samaṇo khalu bho Gotamo Sakya-putto Sakya-kulā pabba-jito Kosalesu cārikaɱ caramāno mahatā bhikkhu-saŋghena saddhiɱ opasādaɱ anuppatto opasāde viharati uttarena opasādaɱ devavane sālavane|| ||</p>

					<p class="f4">Taɱ kho pana Bhagavantaɱ Gotamaɱ evaɱ kalyāṇo kitti-saddo abbhu-g-gato: 'Iti pi so Bhagavā arahaɱ Sammā-Sam-Buddho vijjā-caraṇa-sampanno Sugato loka-vidū anuttaro purisa-damma-sārathi Satthā deva-manussānaɱ Buddho Bhagavā' ti.|| ||</p>

					<p class="f4">So imaɱ lokaɱ sa-devakaɱ sa-Mārakaɱ sa-brahmakaɱ sa-s-samaṇa-brāhmaṇiɱ pajaɱ sa-deva-manussaɱ sayaɱ abhiññā sacchi-katvā pavedeti,||<br />
					so dhammaɱ deseti ādi kalyāṇaɱ majjhe kalyāṇaɱ pariyosāna-kalyāṇaɱ sātthaɱ savyañ janaɱ kevala-paripuṇṇaɱ parisuddhaɱ Brahma-cariyaɱ pakāseti.|| ||</p>

					<p class="f4">Sādhu kho pana tathā-rūpānaɱ arahataɱ dassanaɱ hotī' ti.|| ||</p>

					<p class="f4">Atha kho opasādakā2 brāhmaṇa-gahapatikā opasādā ni-k-khamitvā saŋghāsaŋghī gaṇībhūtā uttarena mukhā4 gacchanti yena devavanaɱ sāla-vanaɱ.|| ||</p>

					<p class="f4">Tena kho pana samayena Caŋkī brāhmaṇo upari pāsāde divāseyyaɱ upagato hoti.|| ||</p>

					<p class="f4">Addasā kho Caŋkī brahmaṇo opasādake brāhmaṇa-gahapatike,||<br />
					opasādā ni-k-khamitvā saŋghāsaŋghī gaṇībhūte uttarena mukhe gacchante yena devavanaɱ sāla-vanaɱ,||<br />
					disvāna khattaɱ āmantesi: kin nu kho bho khatte,||<br />
					opasādakā brāhmaṇa-gahapatikā opasādā ni-k-khamitvā saŋghāsaŋghī gaṇībhūtā uttarena mukhā gacchanti yena devavanaɱ sāla-vananti.|| ||</p>

					<p class="f4">Atthi bho Caŋkī,||<br />
					samaṇo bho Gotamo Sakya-putto Sakya-kulā pabba-jito Kosalesu cārikaɱ caramāno mahatā bhikkhu-saŋghena saddhiɱ opasādaɱ anuppatto opasāde viharati uttarena opasādaɱ devavane sālavane.|| ||</p>

					<p class="f4">Taɱ kho pana Bhagavantaɱ Gotamaɱ evaɱ kalyāṇo kitti-saddo abbhu-g-gato: iti pi so Bhagavā arahaɱ Sammā-Sam-Buddho vijjā-caraṇa-sampanno Sugato loka-vidū anttaro purisa-damma-sārathi Satthā deva-manussānaɱ Buddho Bhagavā' ti.|| ||</p>

					<p class="f4">Tamete bhavantaɱ Gotamaɱ dassanāya upasankaman' ti.|| ||</p>

					<p class="f4">Tena hi bho khatte,||<br />
					yena opasādakā brāhmaṇa-gahapatikā ten'upasankama,||<br />
					upasankamitvā opasādake brāhmaṇa-gahapatike evaɱ vadehi: Caŋkī bho brāhmaṇo evam āha: āgamentu kira bhavanto,||<br />
					Caŋkīpi brāhmaṇo samaṇaɱ getamaɱ dassanāya upasankamissa' ti.|| ||</p>

					<p class="f4">Evaɱ bhoti kho so khatto1 caŋkissa brāhmaṇassa <a id="pg165"><span class="f2 g"><b>[165]</b></span></a> paṭissutvā yena opasādakā brāhmaṇa-gahapatikā ten'upasankami,||<br />
					upasankamitvā opasādake brāhmaṇa-gahapatike etad avoca: Caŋkī bho brāhmaṇo evam āha: āgamentu kira bhavanto,||<br />
					Caŋkīpi brāhmaṇo samaṇaɱ Gotamaɱ dassanāya upasankamissa' ti.|| ||</p>

					<p class="f4">Tena kho pana samayena nānā-verajjakānaɱ brāhmaṇānaɱ pañca-mattāni brāhmaṇasatāni opasāde paṭivasanti kenacid-eva karaṇīyena.|| ||</p>

					<p class="f4">Assosuɱ kho te brāhmaṇā Caŋkī kira brāhmaṇo samaṇaɱ Gotamaɱ dassanāya upasankamissa' ti.|| ||</p>

					<p class="f4">Atha kho te brāhmaṇā yena Caŋkī brāhmaṇo ten'upasankamiɱsu,||<br />
					upasankamitvā caŋkiɱ brāhmaṇaɱ etad avocuɱ: saccaɱ kira bhavaɱ Caŋkī samaṇaɱ Gotamaɱ dassanāya upasankamissatī' ti.|| ||</p>

					<p class="f4">Evaɱ kho me bho hoti,aham pi samaṇaɱ Gotamaɱ dassanāya upasankamissāmīti.|| ||</p>

					<p class="f4">Mā bhavaɱ Caŋkī samaṇaɱ Gotamaɱ dassanāya upasankami.|| ||</p>

					<p class="f4">Na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					samaṇotv'eva Gotamo arahati bhavantaɱ caŋkiɱ dassanāya upasankamituɱ.|| ||</p>

					<p class="f4">Bhavaɱ hī Caŋkī ubhato sujāto mātito ca pitito ca,||<br />
					saɱsuddhagahaṇiko yāva sattamā pitā-mah'ayugā akkhitto anupakkuṭṭho jāti-vādena,||<br />
					yam pi bhavaɱ Caŋkī ubhato sujāto mātito ca pītito ca,||<br />
					saɱsuddhagahaṇiko yāva sattamā pitā-mah'ayugā akkhitto anupakkuṭṭho jāti-vādena.|| ||</p>

					<p class="f4">Imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					samaṇotv'eva Gotamo arahati bhavantaɱ caŋkiɱ dassanāya upasankamituɱ.|| ||</p>

					<p class="f4">Yam pi bhavaɱ hi Caŋkī aḍḍho maha-d-dhano mahā-bhogo imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					samaṇotv'eva Gotamo arahati bhavantaɱ caŋkiɱ dassanāya upasankamituɱ.|| ||</p>

					<p class="f4">Yam pi bhavaɱ hi Caŋkī tiṇṇaɱ vedanānaɱ pāragu sanighaṇḍukeṭubhānaɱ sākkhara-p-pabhe-dānaɱ itihāsa-pañca-mānaɱ,padako veyyā-karaṇaṇo lokāyatamahā-purisa-lakkhaṇesu anavayo imināpaŋgena na arahati bhavaɱ ḍaŋki samaṇaɱ Gotamaɱ dassanāya upasankamituɱ,||<br />
					yam pi bhavaɱ hi Caŋkī abhirūpo dassanīyo pāsādiko paramāya vaṇṇa-pokkha-ratāya samannāgato brahmavaṇṇī brahmavaccasī akkhuddāvakāso dassanāya imināpaŋgena na arahati bhavaɱ Caŋkī samaṇaɱ Gotamaɱ dasnāya upasankamituɱ,||<br />
					samaṇotv'eva Gotamo arahati bhavantaɱ caŋkiɱ dassanāya upasankamituɱ.|| ||</p>

					<p class="f4">Yam pi bhavaɱ Caŋkī,||<br />
					sīlavā vuddhasīlī vuddhasīlena samannāgato imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ.|| ||</p>

					<p class="f4">Yam pi bhavaɱ hi Caŋkī kalyāṇa-vāco kalyāṇa-vākkaraṇo <a id="pg166"><span class="f2 g"><b>[166]</b></span></a> poriyā vācāya samannāgato vissaṭṭhāya aneḷaga'āya atthassa viññāpaniyā imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					yam pi bhavaɱ Caŋkī,||<br />
					bahunnaɱ ācariya-pācariyo tīṇi māṇavakasatāni mante vāceti imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					yam pi bhavaɱ hi Caŋkī rañño Pasenadissa Kosalassa sakkato garukato mānito pūjito apacito imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					yam pi bhavaɱ Caŋkī brāhmaṇassa pokkhara-sātissa sakkato garukato mānito pūjito apacito imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ,||<br />
					yam pi bhavaɱ Caŋkī opasādaɱ ajjhāvasati sattussadaɱ satiṇakaṭṭhodakaɱ sadhaññaɱ rāja-bhoggaɱ raññaɱ Pasenadinā kosalena dinnaɱ rājadāyaɱ brahmadeyyaɱ.|| ||</p>

					<p class="f4">Yam pi bhavaɱ Caŋkī opasādaɱ ajjhāvasati sattussadaɱ satiṇakaṭṭhodakaɱ sadhaññaɱ rāja-bhoggaɱ raññā Pasenadinā kosalena dinnaɱ rājadāyaɱ brahmadeyyaɱ imināpaŋgena na arahati bhavaɱ Caŋkī samaṇaɱ Gotamaɱ dassanāya upasankamituɱ.|| ||</p>

					<p class="f4">Samaṇo tv'eva Gotamo arahati bhavantaɱ caŋkiɱ dassanāya upasankamitun' ti.|| ||</p>

					<p class="f4">Evaɱ vutte Caŋkī brāhmaṇo te brāhmaṇe etad avoca: tena hi bho,||<br />
					mama pi suṇātha yathā mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Na tv'eva arahati so bhavaɱ gātamo amhākaɱ dassanāya upasankamituɱ.|| ||</p>

					<p class="f4">Samaṇo khalū bho Gotamo ubhato sujāto mātito ca pitito ca,||<br />
					saɱsuddhagahaṇiko yāva sattamā pitā-mah'ayugā akkhitto anupakkuṭṭho jāti-vādena.|| ||</p>

					<p class="f4">Yam pi bho Samaṇo Gotamo ubhato sujāto mātito ca pitato ca,||<br />
					saɱsuddhagahaṇiko yāva sattamā pitā-mah'ayugā akkhitto anupakkuṭṭho jāti-vādena,||<br />
					imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalū bho Gotamo pahūtaɱ hirañña-suvaṇṇaɱ pahāya pabba-jito bhumigatañ ca vehāsaṭṭhañca yam pi bho Samaṇo Gotamo pahutaɱ hirañña-suvaṇṇaɱ pahāya pabba-jito bhūmigatañ ca vehāsaṭṭhañca imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo daharo samāno susukālakeso bhadrena yobbanena samannāgato paṭhamena vayasā agārasmā anagāriyaɱ pabba-jito imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo akāmakānaɱ mātā-pitunnaɱ assumukhānaɱ rudantānaɱ kesa-massuɱ ohāretvā kāsāyāni vatthāni acchādetvā agārasmā anagāriyaɱ pabba-jito imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo abhirūpo dassanīyo pasādiko paramāya vaṇṇa-pokkha-ratāya samannāgato <a id="pg167"><span class="f2 g"><b>[167]</b></span></a> brahmavaṇṇī brahmavaccasī akkhuddāvakāso dassanāya imināpaŋgena na arahati kho bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo sīlavā ariyasilī kusalasīlī kusalasīlena samannāgato imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo kalyāṇa-vāco kalyāṇa-vākkaraṇo poriyā vācāya samannāgato vissaṭṭhāya aneḷaga'āya atthassa viññāpaniyā imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo bahunnaɱ ācariya-pācariyo imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo khīṇakāmarāgo vigatacāpallo imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo kammavādī kiriyavādī apāpapurekkhāro brahmaññāya pajāya imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo uccākulā pabba-jito asambhinnā khattiyakulā imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo aḍḍhakulā pabba-jito maha-d-dhanā mahā-bhogā imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ tiroraṭṭhā tirojanapadā sampucchituɱ āga-c-chanti imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ anekāni devatāsahassāni pāṇehi saraṇaɱ gatāni imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ evaɱ kalyāṇo kitti-saddo abbhu-g-gato: iti pi so Bhagavā arahaɱ Sammā-Sam-Buddho vijjācaranasampanno Sugato loka-vidū anuttaro purisa-damma-sārathi Satthā deva-manussānaɱ Buddho Bhagavāti imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo dvattiɱsamahā-purisa-lakkhaṇehi samannāgato imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ rājā Māgadho seniyo Bimbisāro saputta-dāro pāṇehi saraṇaɱ gato imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ rāja Pasenadi kosalo saputta-dāro pāṇehi saraṇaɱ gato imināpaŋgena na arahati so bhavaɱ Gotamo amhākaɱ dassanāya upasankamituɱ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇaɱ khalu bho Gotamaɱ brāhmaṇo pokkhara-sāti saputta-dāro pāṇehi saraṇaɱ gato imināpaŋgena na arahati so bhavaɱ Gotamo amhākaɱ dassanāya upasankamituɱ ,||<br />
					atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Samaṇo khalu bho Gotamo opasādaɱ anuppatto opasāde viharati uttarena opasādaɱ devavane sālavane.|| ||</p>

					<p class="f4">Ye pana kho keci samaṇā vā brāhmaṇā vā amhākaɱ gāmakkhettaɱ āgaccanti.|| ||</p>

					<p class="f4">Atithi no te honti.|| ||</p>

					<p class="f4">Atithi kho panamhehi sakkātabbā garukātabbā mānetabbā pūjetabbā,||<br />
					yam pi bho Samaṇo Gotamo opasādaɱ anuppatto opasāde viharati uttarena opasādaɱ devavane sālavane.|| ||</p>

					<p class="f4">Atithi asmākaɱ Samaṇo Gotamo.|| ||</p>

					<p class="f4">Atithi kho panambhehi sakkātabbā garukātabbo mānetabbo pūjetabbo.|| ||</p>

					<p class="f4"><a id="pg168"><span class="f2 g"><b>[168]</b></span></a> iminā paŋgena na arahati so bhavaɱ Gotamo amhākaɱ dassanāya upasankamituɱ.|| ||</p>

					<p class="f4">Atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Ettakaɱ kho ahaɱ bho tassa bhoto Gotamassa vaṇṇaɱ pariyāpuṇāmi.|| ||</p>

					<p class="f4">Na ca so bhavaɱ Gotamo ettakavaṇṇo,||<br />
					aparimāṇavaṇṇo hi so bhavaɱGotamo.|| ||</p>

					<p class="f4">Eka-m-ekena pi bho,||<br />
					aŋgena samannāgato na arahati so bhavaɱ Gotamo amhākaɱ dassanāya upasankamituɱ.|| ||</p>

					<p class="f4">Atha kho mayam'eva arahāma taɱ bhavantaɱ Gotamaɱ dassanāya upasankamituɱ.|| ||</p>

					<p class="f4">Tena hi bho sabb'eva mayaɱ samaṇaɱ Gotamaɱ dassanāya upasankamissāmā' ti.|| ||</p>

					<p class="f4">Atha kho Caŋkī brāhmaṇo mahatā brāhmaṇagaṇena saddhiɱ yena Bhagavā ten'upasankami.|| ||</p>

					<p class="f4">Upasaŋkamitvā Bhagavatā saddhiɱ sammodi,||<br />
					sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Tena kho pana samayena Bhagavā vuddhehi vuddhehi brāhmaṇehi saddhiɱ kiñci kiñci kathaɱ sārāṇīyaɱ vīti-sāretvā nisinno hoti.|| ||</p>

					<p class="f4">Tena kho pana samayena kāpaṭiko nāma māṇavo daharo vuttasiro soḷāsavassuddesiko jātiyā,||<br />
					tiṇṇaɱ vedānaɱ pāragu sanighanḍukeṭubhānaɱ sākkhara-p-pabhe-dānaɱ itihāsa-pañca-mānaɱ padako veyyā-karaṇo lokāyatamahā-purisa-lakkhaṇesu anavayo,||<br />
					tassaɱ parisāyaɱ nisinno hoti.|| ||</p>

					<p class="f4">So vuḍḍhānaɱ brāhmaṇānaɱ Bhagavatā saddhiɱ mantayamānānaɱ antar'antarā kathaɱ opāteti.|| ||</p>

					<p class="f4">Atha kho Bhagavā kāpaṭikaɱ māṇavaɱ apasādesi: māyasmā Bhāradvājo vuḍḍhānaɱ vuḍḍhānaɱ brāhmaṇānaɱ mantayamānānaɱ antar'antarā kathaɱ opātetu3,||<br />
					kathā-pariyosānaɱ āyasmā bharadvājo āgametu' ti.|| ||</p>

					<p class="f4">Evaɱ vutte Caŋkī brāhmaṇo Bhagavantaɱ etad avoca: mā bhavaɱ Gotamo kāpaṭikaɱ māṇavaɱ apasādesi,||<br />
					kula-putto ca kāpaṭiko māṇavo bahu-s-suto ca kāpaṭiko māṇavo kalyāṇa-vākkaraṇo va kāpaṭiko māṇavo paṇḍito ca kāpaṭiko māṇavo,||<br />
					pahoti ca kāpaṭiko māṇavo bhotā Gotamena saddhiɱ asmiɱ vacane patimantetun' ti.|| ||</p>

					<p class="f4">Atha kho Bhagavato etad ahosi: ḷaddhā <a id="pg169"><span class="f2 g"><b>[169]</b></span></a> kho kāpaṭikassa māṇavassa tevijjake pāvacane kataɱ4 bhavissati.|| ||</p>

					<p class="f4">Tathā hi naɱ brāhmaṇā sampure-k-kharontī' ti.|| ||</p>

					<p class="f4">Atha kho kāpaṭikassa māṇavassa etad ahosi: 'yadā me Samaṇo Gotamo cakkhunā cakkhuɱ upasaŋharissati,||<br />
					ath'āhaɱ samaṇaɱ Gotamaɱ pañhaɱ pucchissāmī' ti.|| ||</p>

					<p class="f4">Atha kho Bhagavā kāpaṭikassa māṇavassa cetasā ceto-parivitakkam-aññāya yena kāpaṭiko māṇavo tena cakkhūni upasaɱhāsi.|| ||</p>

					<p class="f4">Atha kho kāpaṭikassa māṇavassa etad ahosi: 'samannāharati kho maɱ Samaṇo Gotamo,||<br />
					yan nūnāhaɱ samaṇaɱ Gotamaɱ pañhaɱ puccheyyanti.|| ||</p>

					<p class="f4">Atha kho kāpaṭiko māṇavo Bhagavantaɱ etad avoca: 'yam idaɱ bho Gotama,||<br />
					brāhmaṇānaɱ porāṇānaɱ manta-padaɱ itihitiha paramparāya piṭakasampadāya,||<br />
					tattha ca brāhmaṇā ekaɱ-sena niṭṭhaɱ gacchanti.|| ||</p>

					<p class="f4">'Idam eva saccaɱ mogham añña'nti,||<br />
					idha bhavaɱ Gotamo kimāhā' ti.|| ||</p>

					<p class="f4">Kiɱ pana Bhāradvāja,||<br />
					atthi koci brāhmaṇānaɱ ekabrāhmaṇo pi yo evam āhaɱ: 'ahame taɱ jānāmi,||<br />
					ahame taɱ passāmi: 'idam eva saccaɱ mogham aññan' ti.|| ||</p>

					<p class="f4">No h'idaɱ bho Gotama.|| ||</p>

					<p class="f4">Kiɱ pana Bhāradvāja,||<br />
					atthi koci brāhmaṇānaɱ ekācariyopi ekācariya-pācariyopi yāva sattamā ācariyamahayugā pi,||<br />
					yo evam āha: ahame taɱ jānāmi,||<br />
					ahame taɱ passāmi,||<br />
					idam eva saccaɱ mogham aññan ti.|| ||</p>

					<p class="f4">Kiɱ pana Bhāradvāja,||<br />
					ye pi te brāhmaṇānaɱ pubbakā isayo mantānaɱ kattāro mantānaɱ pavattāro,||<br />
					yesamidaɱ etarahi brāhmaṇā porāṇaɱ manta-padaɱ gītaɱ pavuttaɱ samihitaɱ tadanugāyanti tadanu bhāsanti,||<br />
					bhāsitamanubhāsanti,||<br />
					vācitamanuvācenti.|| ||</p>

					<p class="f4">Seyyath'īdaɱ: 'aṭṭako vāmako vāmadevo vessāmitto yamataggi aŋgīraso Bhāradvājo vāseṭṭho Kassapo bhagu.|| ||</p>

					<p class="f4">Te pi evam āhaɱsu: 'mayame taɱ jānāma,||<br />
					mayame taɱ passāma: 'idam eva saccaɱ mogham aññan' ti.|| ||</p>

					<p class="f4"><a id="pg170"><span class="f2 g"><b>[170]</b></span></a>No h'idaɱ bho Gotama.|| ||</p>

					<p class="f4">Iti kira Bhāradvāja,||<br />
					n'atthi koci brāhmaṇānaɱ ekabrāhmaṇo pi yo evam āha: 'ahame taɱ jānāmi,||<br />
					ahame taɱ passāmi,||<br />
					idam eva saccaɱ mogham aññan' ti.|| ||</p>

					<p class="f4">N'atthi koci brāhmaṇānaɱ ekācariyopi ekācariya-pācariyopi yāva sattamā ācariyamahayugā,||<br />
					yo evam āha: 'ahame taɱ jānāmi,||<br />
					ahame taɱ passāmi,||<br />
					idam eva saccaɱ mogham aññan' ti.|| ||</p>

					<p class="f4">Ye pi te brāhmaṇānaɱ pubbakā isayo mantānaɱ kattāro mantānaɱ pavattāro.|| ||</p>

					<p class="f4">Yesamidaɱ etarahi brāhmaṇā porāṇaɱ manta-padaɱ gītaɱ pavuttaɱ samihitaɱ tadanugāyanti,||<br />
					tadanubhāsanti,||<br />
					bhāsitamanubhāsanti,||<br />
					vācitamanuvācenti.|| ||</p>

					<p class="f4">Seyyath'īdaɱ: 'aṭṭako vāmako vāmadevo vessāmitto yamataggi aŋgīraso Bhāradvājo vāseṭṭho Kassapo bhagu' te pi na evam āhaɱsu: 'mayame taɱ jānāma,||<br />
					mayame taɱ passāma,||<br />
					idam eva saccaɱ mogham aññan' ti.|| ||</p>

					<p class="f4">'Seyyathā pi Bhāradvāja,||<br />
					andhaveṇi paramparāsaɱsattā purimopi na passati,||<br />
					majjhimo pi na passati,||<br />
					pacchimo pi na passati.|| ||</p>

					<p class="f4">Evam eva kho Bhāradvāja,||<br />
					andhaveṇūpamaɱ maññe brāhmaṇānaɱ bhāsitaɱ sampajjati.|| ||</p>

					<p class="f4">Purimo pi na passati,||<br />
					majjhimo pi na passati,||<br />
					pacchimo pi na passati.|| ||</p>

					<p class="f4">Taɱ kiɱ maññasi Bhāradvāja,||<br />
					na nu evaɱ sante brāhmanānaɱ amūlikā saddhā sampajja' ti.|| ||</p>

					<p class="f4">Na khottha bho Gotama,||<br />
					brāhmaṇā saddhāyeva payirupāsanti,||<br />
					anussavāpettha brāhmaṇā payirupāsantī' ti.|| ||</p>

					<p class="f4">Pubbeva kho tvaɱ Bhāradvāja,||<br />
					saddhaɱ agamāsi,||<br />
					anussavaɱ idāni vadesi.|| ||</p>

					<p class="f4">Pañca kho ime Bhāradvāja,||<br />
					dhammā diṭṭhe'va dhamme dvidhā vipākā.|| ||</p>

					<p class="f4">Katame pañca?|| ||</p>

					<p class="f4">Saddhā||<br />
					ruci||<br />
					anussavo||<br />
					ākāraparivitakko||<br />
					diṭṭhinijjhānakkhanti.|| ||</p>

					<p class="f4">Ime kho Bhāradvāja,||<br />
					pañca dhammā diṭṭhe'va dhamme dvidhā vipākā.|| ||</p>

					<p class="f4">Api ca Bhāradvāja,||<br />
					susaddahitaɱ yeva hoti,||<br />
					tañ ca hoti rittaɱ tucchaɱ musā,||<br />
					no ce pi susaddahitaɱ hoti,||<br />
					bhūtaɱ tacchaɱ anaññathā.|| ||</p>

					<p class="f4">Api ca Bhāradvāja,||<br />
					surucitaɱ yeva hoti.|| ||</p>

					<p class="f4">Tañ ca hoti rittaɱ tucchaɱ musā,||<br />
					no ce pi susaddahitaɱ hoti,||<br />
					bhūtaɱ tacchaɱ anaññathā.|| ||</p>

					<p class="f4">Api ca Bhāradvāja,||<br />
					svānussutaɱ yeva hoti.|| ||</p>

					<p class="f4">Tañ ca hoti rittaɱ tucchaɱ musā,||<br />
					no ce pi susaddahitaɱ hoti,||<br />
					bhūtaɱ tacchaɱ anaññathā.|| ||</p>

					<p class="f4">Api <a id="pg171"><span class="f2 g"><b>[171]</b></span></a> ca Bhāradvāja suparivitakkitaɱ yeva hoti.|| ||</p>

					<p class="f4">Tañ ca hoti rittaɱ tucchaɱ musā,||<br />
					no ce pi susaddahitaɱ hoti.|| ||</p>

					<p class="f4">Api ca Bhāradvāja sunijjhāyitaɱ yeva hoti tañ ca hoti rittaɱ tucchaɱ musā,||<br />
					no ce pi sunijjhāyitaɱ hoti,||<br />
					bhūtaɱ tacchaɱ anaññathā.|| ||</p>

					<p class="f4">Saccamanurakkhatā Bhāradvāja,||<br />
					viññunā purisena nālamettha ekaɱ-sena niṭṭhaɱ gantuɱ 'idam eva sacchaɱ mogham aññan' ti.|| ||</p>

					<p class="f4">Kittāvatā pana bho Gotama,||<br />
					saccānurakkhanā hoti,||<br />
					kittāvatā saccamanurakkhati? Saccānurakkhanaɱ mayaɱ bhavantaɱ Gotamaɱ pucchāmā' ti.|| ||</p>

					<p class="f4">Saddhā ce pi Bhāradvāja,||<br />
					purisassa hoti,||<br />
					'evaɱ me saddhā'ti iti vadaɱ saccamanurakkhati,||<br />
					na tv'eva tāva ekaɱ-sena niṭṭhaɱ gacchati: 'idam eva saccaɱ mogham aññan' ti.|| ||</p>

					<p class="f4">Ettāvatā kho Bhāradvāja saccānurakkhanā hoti.|| ||</p>

					<p class="f4">Ettāvatā saccamanurakkhati.|| ||</p>

					<p class="f4">Ettāvatā ca mayaɱ saccānurakkhanaɱ paññāpema.|| ||</p>

					<p class="f4">Na tve tāva saccānubodho hoti.|| ||</p>

					<p class="f4">Ruci ce pi Bhāradvāja,||<br />
					purisassa hoti,||<br />
					'evaɱ me ruci'ti iti vadaɱ saccamanurakkhati,||<br />
					na tv'eva tāva ekaɱ-sena niṭṭhaɱ gacchati: 'idam eva saccaɱ mogham aññan' ti.|| ||</p>

					<p class="f4">Ettāvatā kho Bhāradvāja saccānurakkhanā hoti.|| ||</p>

					<p class="f4">Ettāvatā saccamanurakkhati.|| ||</p>

					<p class="f4">Ettāvatā ca mayaɱ saccānurakkhanaɱ paññāpema.|| ||</p>

					<p class="f4">Na tve tāva saccānubodho hoti.|| ||</p>

					<p class="f4">Anussavo ce pi Bhāradvāja,purisassa hoti,'evaɱ me anussavo'ti iti vadaɱ saccamanurakkhati,||<br />
					na tv'eva tāva ekaɱ-sena niṭṭhaɱ gacchati: 'idam eva saccaɱ mogham aññan' ti.|| ||</p>

					<p class="f4">Ettāvatā kho Bhāradvāja saccānurakkhanā hoti.|| ||</p>

					<p class="f4">Ettāvatā saccamanurakkhati.|| ||</p>

					<p class="f4">Ettāvatā ca mayaɱ saccānurakkhanaɱ paññāpema.|| ||</p>

					<p class="f4">Na tve tāva saccānubodho hoti.|| ||</p>

					<p class="f4">Ākāraparivitakko ce pi Bhāradvāja,||<br />
					purisassa hoti.|| ||</p>

					<p class="f4">'Evaɱ me ākāraparivitakkan'ti iti vadaɱ saccamanurakkhati,na tv'eva tāva ekaɱ-sena niṭṭhaɱ gacchati:'idam eva saccaɱ mogham aññan' ti.|| ||</p>

					<p class="f4">Ettāvatā kho Bhāradvāja saccānurakkhanā hoti.|| ||</p>

					<p class="f4">Ettāvatā saccamanurakkhati.|| ||</p>

					<p class="f4">Ettāvatā ca mayaɱ saccānurakkhanaɱ paññāpema.|| ||</p>

					<p class="f4">Na tve tāva saccānubodho hoti.|| ||</p>

					<p class="f4">Diṭṭhinijjhānakkhanti ce pi Bhāradvāja,||<br />
					purisassa hoti,||<br />
					'evaɱ me diṭṭhinijjhānakkhantī'ti iti vadaɱ saccamanurakkhati,||<br />
					na tv'eva tāva ekaɱ-sena niṭṭhaɱ gacchati:'idam eva saccaɱ mogham aññan' ti.|| ||</p>

					<p class="f4">Ettāvatā kho Bhāradvāja saccānurakkhanā hoti.|| ||</p>

					<p class="f4">Ettāvatā saccamanurakkhati.|| ||</p>

					<p class="f4">Ettāvatā ca mayaɱ saccānurakkhanaɱ paññāpema.|| ||</p>

					<p class="f4">Na tve tāva saccānubodho hoti.|| ||</p>

					<p class="f4">Ettāvatā bho Gotama,||<br />
					saccānurakkhanā hoti,||<br />
					ettāvatā saccamanurakkhati,||<br />
					ettāvatā ca mayaɱ saccānurakkhanaɱ pekkhāma.|| ||</p>

					<p class="f4">Kittāvatā pana bho Gotama,||<br />
					saccānubodho hoti,||<br />
					kittāvatā saccamanubujjhati?|| ||</p>

					<p class="f4">Saccānubodhaɱ mayaɱ bhavantaɱ Gotamaɱ pucchamā' ti.|| ||</p>

					<p class="f4">Idha Bhāradvāja bhikkhu aññataraɱ gāmaɱ vā nigamaɱ vā upanissāya viharati.|| ||</p>

					<p class="f4">Tam enaɱ gahapati vā gahapati-putto vā upasankamitvā tīsu dhammesu samannesati: <a id="pg172"><span class="f2 g"><b>[172]</b></span></a> lobhanīyesu dhammesu dosanīyesu dhammesu mohanīyesu dhammesu.|| ||</p>

					<p class="f4">Atthi nu kho imassa āyasmato tathā-rūpā lobhanīyā dhammā yathā-rūpehi lobhanīyehi dhammehi pariyādinna-citto ajānaɱ vā vadeyya jānāmīti,||<br />
					apassaɱ vā vadeyya passāmīti,||<br />
					paraɱ vā tathattāya samādapeyya yaɱ paresaɱ assa dīgha-rattaɱ ahitāya dukkhāyāti.|| ||</p>

					<p class="f4">Tam enaɱ samannesamāno evaɱ jānāti: n'atthi kho imassāyasmato tathā-rūpā lobhanīyā dhammā yathā-rūpehi lobhanīyehi dhammehī pariyādinna-citto ajānaɱ vā vadeyya jānāmīti apassaɱ vā vadeyya passāmīti,||<br />
					paraɱ vā tathattāya samādapeyya,||<br />
					yaɱ paresaɱ assa dīgha-rattaɱ ahitāya dukkhāyāti,||<br />
					tathā5 kho panimassāyasmato kāya-samā-cāro,||<br />
					tathā vacī-samā-cāro,||<br />
					yathā taɱ aluddhassa.|| ||</p>

					<p class="f4">Yaɱ kho pana ayam āyasmā dhammaɱ deseti,||<br />
					gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo,||<br />
					na so dhammo sudesiyo luddhenāti.|| ||</p>

					<p class="f4">Yato naɱ samannesamāno visuddhaɱ lobhanīyehi dhammehi samanupassati.|| ||</p>

					<p class="f4">Tato naɱ uttariɱ samannesati dosanīyesu dhammesu: atthi nu kho imassa āyasmato tathā-rūpā dosanīyā dhammā yathā-rūpehi dosanīyehi dhammehi pariyādinna-citto ajānaɱ vā vadeyya jānāmīti,||<br />
					apassaɱ vā vadeyya passāmīti,||<br />
					paraɱ vā tathattāya samādapeyya,||<br />
					yaɱ paresaɱ assa digharattaɱ ahitāya dukkhāyāti.|| ||</p>

					<p class="f4">Tam enaɱ samannesamāno evaɱ jānāti: n'atthi kho imassāyasmato tathā-rūpā dosanīyā dhammā,||<br />
					yathā-rūpehi dosanīyehi dhammehi pariyādinna-citto ajānaɱ vā vadeyya jānāmīti,||<br />
					apassaɱ vā vadeyya passāmīti,||<br />
					paraɱ vā tathattāya samādapeyya yaɱ paresaɱ assa dīgha-rattaɱ ahitāya dukkhāyā' ti.|| ||</p>

					<p class="f4">Tathā kho panimassāyasmato kāya-samā-cāro,||<br />
					tathā vacī-samā-cāro,||<br />
					yathā taɱ aduṭṭhassa.|| ||</p>

					<p class="f4">Yaɱ kho pana ayam āyasmā dhammaɱ deseti.|| ||</p>

					<p class="f4">Gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo,||<br />
					na so dhammo sudesiyo duṭṭhenāti.|| ||</p>

					<p class="f4">Yato naɱ samannesamāno visuddhiɱ dosanīyehi dhammehi <a id="pg173"><span class="f2 g"><b>[173]</b></span></a> samanupassati.|| ||</p>

					<p class="f4">Tato naɱ uttariɱ samannesati mohanīyesu dhammesu: atthi nu kho imassa āyasmato tathā-rūpā mohanīyā dhammā,||<br />
					yathā rūpehi mohanīyehi dhammehi pariyādinna-citto ajānaɱ vā vadeyya jānāmīti,||<br />
					apassaɱ vā vadeyya passāmīti.|| ||</p>

					<p class="f4">Paraɱ vā tathattāya samādapeyya,||<br />
					yaɱ paresaɱ assa dīgha-rattaɱ ahitāya dukkhāyāti.|| ||</p>

					<p class="f4">Tam enaɱ samannesamāno evaɱ jānāti: n'atthi kho imassāyasmato tathā-rūpā mohanīyā dhammā,||<br />
					yathā-rūpehi mohanīyehi dhammehi pariyādinna-citto ajānaɱ vā vadeyya jānāmīti,||<br />
					apassaɱ vā vadeyya passāmīti.|| ||</p>

					<p class="f4">Paraɱ vā tathattāya samādapeyya yaɱ paresaɱ assa dīgha-rattaɱ ahitāya dukkhāya.|| ||</p>

					<p class="f4">Tathā kho panimassāyasmato kāya-samā-cāro,||<br />
					tathā vacī-samā-cāro,||<br />
					yathā taɱ amūḷhassa.|| ||</p>

					<p class="f4">Yaɱ kho pana ayam āyasmā dhammaɱ deseti.|| ||</p>

					<p class="f4">Gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo na so dhammo sudesiyo mūḷhenā' ti.|| ||</p>

					<p class="f4">Yato naɱ samannesamāno visuddhaɱ mohanīyehi dhammehi samanu passati;|| ||</p>

					<p class="f4">atha tamhi saddhaɱ niveseti;|| ||</p>

					<p class="f4">saddhājāto upasankamanto payirupāsati;|| ||</p>

					<p class="f4">payirupāsanto sotaɱ odahati;|| ||</p>

					<p class="f4">ohita-soto dhammaɱ suṇāti;|| ||</p>

					<p class="f4">sutvā dhammaɱ dhāreti;|| ||</p>

					<p class="f4">dhāritānaɱ dhammānaɱ atthaɱ upapari-k-khati;|| ||</p>

					<p class="f4">atthaɱ upapari-k-khato dhammā nijjhānaɱ khamanti;|| ||</p>

					<p class="f4">dhamma-nijjhānakkhantiyā sati chando jāyati;|| ||</p>

					<p class="f4">chanda-jāto ussahati;|| ||</p>

					<p class="f4">ussahitvā tuleti;|| ||</p>

					<p class="f4">tūlayitvā pahadati;|| ||</p>

					<p class="f4">pahit'atto samāno kāyena c'eva parama-saccaɱ sacchi-karoti,||<br />
					paññāya ca taɱ ativijjha passati.|| ||</p>

					<p class="f4">Ettāvatā kho Bhāradvāja,||<br />
					saccānubodho hoti.|| ||</p>

					<p class="f4">Ettāvatā saccamanubujjhati.|| ||</p>

					<p class="f4">Ettāvatā ca mayaɱ saccānubodhaɱ paññāpema.|| ||</p>

					<p class="f4">Na tv'eva tāva saccānupatti hotī ti.|| ||</p>

					<p class="f4">Ettāvatā bho Gotama,||<br />
					saccānubodho hoti,||<br />
					ettāvatā saccamanubujjhati,||<br />
					ettāvatā ca mayaɱ saccānubodhaɱ pekkhāma.|| ||</p>

					<p class="f4">Kittāvatā pana bho Gotama,||<br />
					saccānupatti hoti? Kittāvatā saccamanupāpuṇāti? Saccānupattiɱ mayaɱ bhavantaɱ Gotamaɱ pucchamāti.|| ||</p>

					<p class="f4"><a id="pg174"><span class="f2 g"><b>[174]</b></span></a>Tesaɱ yeva kho Bhāradvāja,||<br />
					dhammānaɱ āsevanā bhāvanā bahulī kammā saccānupatti hoti,||<br />
					ettāvatā kho Bhāradvāja,||<br />
					saccānupatti hoti,||<br />
					ettāvatā saccamanupāpuṇāti,||<br />
					ettāvatā ca mayaɱ saccānupattiɱ paññāpemāti.|| ||</p>

					<p class="f4">Ettāvatā bho Gotama,||<br />
					saccānupatti hoti,||<br />
					ettāvatā saccamanupāpuṇāti,||<br />
					ettāvatā ca mayaɱ saccānupattiɱ pekkhāma.|| ||</p>

					<p class="f4">Saccānupattiyā pana bho Gotama,||<br />
					katamo dhammo bahukāro?|| ||</p>

					<p class="f4">Saccānupattiyā bahukāraɱ dhammaɱ mayaɱ bhavantaɱ Gotamaɱ pucchamāti.|| ||</p>

					<p class="f4">Saccānupattiyā kho Bhāradvāja,||<br />
					padhānaɱ bahukāraɱ.|| ||</p>

					<p class="f4">No c'etaɱ padaheyya,||<br />
					na-y-idaɱ saccaɱ anupāpuṇeyya.|| ||</p>

					<p class="f4">Yasmā ca kho padahati,||<br />
					tasmā saccaɱ anupāpuṇāti.|| ||</p>

					<p class="f4">Tasmā saccānupattiyā padhānaɱ bahukāranti.|| ||</p>

					<p class="f4">Padhānassa pana bho Gotama,||<br />
					katamo dhammo bahukāro?|| ||</p>

					<p class="f4">Padhānassa bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Padhānassa kho Bhāradvāja,||<br />
					tulanā bahu-kārā.|| ||</p>

					<p class="f4">No c'etaɱ tuleyya,||<br />
					na-y-idaɱ padaheyya.|| ||</p>

					<p class="f4">Yasmā ca kho tuleti,||<br />
					tasmā padahati.|| ||</p>

					<p class="f4">Tasmā padhānassa tulanā bahu-kārāti.|| ||</p>

					<p class="f4">Tulanāya pana bho Gotama,||<br />
					katamo dhammo bahukāro?|| ||</p>

					<p class="f4">Tulanāya bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Tulanāya kho Bhāradvāja,||<br />
					ussāho bahukāro.|| ||</p>

					<p class="f4">No c'etaɱ ussaheyya,||<br />
					na-y-idaɱ tuleyya.|| ||</p>

					<p class="f4">Yasmā ca kho ussahati,||<br />
					tasmā tuleti.|| ||</p>

					<p class="f4">Tasmā tulanāya ussāho bahukāroti.|| ||</p>

					<p class="f4">Ussāhassa pana bho Gotama,||<br />
					katamo dhammo bahukāro?|| ||</p>

					<p class="f4">Ussāhassa bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Ussāhassa kho Bhāradvāja,||<br />
					chando bahukāro.|| ||</p>

					<p class="f4">No c'etaɱ chando jāyetha,||<br />
					na-y-idaɱ ussaheyya.|| ||</p>

					<p class="f4">Yasmā ca kho chando jāyati,||<br />
					tasmā ussahati.|| ||</p>

					<p class="f4">Tasmā ussāhassa chando bahukāroti.|| ||</p>

					<p class="f4">Chandassa pana bho Gotama,||<br />
					katamo dhammo bahukāro?|| ||</p>

					<p class="f4"><a id="pg175"><span class="f2 g"><b>[175]</b></span></a> chandassa bahukāraɱ dhammaɱ mayaɱ bhavantaɱ Gotamaɱ puchchāmāti.|| ||</p>

					<p class="f4">Chandassa kho Bhāradvāja,||<br />
					dhammanijjhānakkhanti bahu-kārā.|| ||</p>

					<p class="f4">No c'etaɱ dhammanijjhānaɱ khameyyuɱ,||<br />
					na-y-idaɱ chando jāyetha.|| ||</p>

					<p class="f4">Yasmā ca kho dhammanijjhānaɱ khamanti,||<br />
					tasmā chando jāyati.|| ||</p>

					<p class="f4">Tasmā chandassa dhammanijjhānakkhanti bahu-kārāti.|| ||</p>

					<p class="f4">Dhammanijjhānakkhantiyā pana bho Gotama,||<br />
					katamo dhammo bahukāro? Dhammanijjhānakkhantiyā bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Dhammanijjhānakkhantiyā kho Bhāradvāja,||<br />
					atthūpaparikkhā bahu-kārā.|| ||</p>

					<p class="f4">No c'etaɱ atthaɱ upapari-k-kheyya,||<br />
					na-y-idaɱ dhammanijjhānaɱ khameyyuɱ.|| ||</p>

					<p class="f4">Yasmā ca kho atthaɱ upapari-k-khati,||<br />
					tasmā dhammanijjhānaɱ khamanti.|| ||</p>

					<p class="f4">Tasmā dhammanijjhānakkhantiyā atthupapari-k-khā bahu-kārāti.|| ||</p>

					<p class="f4">Atthūpaparikkhāya pana bho Gotama,||<br />
					katamo dhammo bahukāro atth'ūpapari-k-khāya bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Atthūpaparikkhāya kho Bhāradvāja,||<br />
					dhammadhāraṇā bahu-kārā.|| ||</p>

					<p class="f4">No c'etaɱ dhammaɱ dhāreyya,||<br />
					na-y-idaɱ atthaɱ upapari-k-kheyya.|| ||</p>

					<p class="f4">Yasmā ca kho dhammaɱ dhāreti,||<br />
					tasmā atthaɱ upapari-k-khati.|| ||</p>

					<p class="f4">Tasmā atth'upapari-k-khāya dhammadhāraṇā bahu-kārāti.|| ||</p>

					<p class="f4">Dhammadhāraṇāya pana bho Gotama,||<br />
					katamo dhammo bahukāro?</p>

					<p class="f4">Dhammadhāraṇāya bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Dhammadhāraṇāya kho Bhāradvāja,||<br />
					Dhamma-savanaɱ bahukāraɱ no c'etaɱ dhammaɱ suṇeyya,||<br />
					na-y-idaɱ dhammaɱ dhāreyya.|| ||</p>

					<p class="f4">Yasmā ca kho dhammaɱ suṇāti,||<br />
					tasmā dhammaɱ dhāreti tasmā Dhamma-dhāraṇāya Dhamma-savanaɱ bahukāranti.|| ||</p>

					<p class="f4">Dhammasavanassa pana bho Gotama,||<br />
					katamo dhammo bahukāro? Dhammasavanassa bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Dhammasavanassa kho Bhāradvāja,||<br />
					sotāvadhānaɱ <a id="pg176"><span class="f2 g"><b>[176]</b></span></a> bahukāraɱ.|| ||</p>

					<p class="f4">No c'etaɱ sotaɱ odaheyya,||<br />
					na idaɱ dhammaɱ suṇeyya.|| ||</p>

					<p class="f4">Yasmā ca kho sotaɱ odahati,||<br />
					tasmā dhammaɱ suṇāti tasmā Dhamma-savanassa sotāvadhānaɱ bahukāranti.|| ||</p>

					<p class="f4">Sotāvadhānassa pana bho Gotama,||<br />
					katamo dhammo bahukāro? Sotāvadhānassa bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Sotāvadhānassa kho Bhāradvāja,||<br />
					payirupāsanā bahu-kārā.|| ||</p>

					<p class="f4">No c'etaɱ payirupāseyya,||<br />
					na-y-idaɱ sotaɱ odaheyya.|| ||</p>

					<p class="f4">Yasmā ca kho payirupāsati.|| ||</p>

					<p class="f4">Tasmā sotaɱ odahati.|| ||</p>

					<p class="f4">Tasmā sotāvadhānassa payirupāsanā bahu-kārāti.|| ||</p>

					<p class="f4">Payirupāsanāya pana bho Gotama,||<br />
					katamo dhammo bahukāro?|| ||</p>

					<p class="f4">Payirupāsanāya bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Payirupāsanāya kho Bhāradvāja,||<br />
					upasankamanaɱ bahukāraɱ.|| ||</p>

					<p class="f4">No c'etaɱ upasankameyya,||<br />
					na-y-idaɱ payirupāseyya.|| ||</p>

					<p class="f4">Yasmā ca kho upasankamati,||<br />
					tasmā payirupāsati.|| ||</p>

					<p class="f4">Tasmā payirupāsanāya upasankamanaɱ bahukāranti.|| ||</p>

					<p class="f4">Upasaŋkamanassa pana bho Gotama,||<br />
					katamo dhammo bahukāro?|| ||</p>

					<p class="f4">Upasaŋkamanassa bahukāraɱ dhammaɱ mayaɱ bhavantaɱ Gotamaɱ pucchāmāti.|| ||</p>

					<p class="f4">Upasaŋkamanassa kho Bhāradvāja,||<br />
					saddhā bahu-kārā.|| ||</p>

					<p class="f4">No c'etaɱ saddhā jāyetha,||<br />
					na-y-idaɱ upasankameyya.|| ||</p>

					<p class="f4">Yasmā ca kho saddhā jāyati,||<br />
					tasmā upasankamati.|| ||</p>

					<p class="f4">Tasmā upasankamanassa saddhā bahu-kārāti.|| ||</p>

					<p class="f4">Saccānurakkhanaɱ mayaɱ bhavantaɱ Gotamaɱ apucchimha.|| ||</p>

					<p class="f4">Saccānurakkhanaɱ bhavaɱ Gotamo vyākāsi.|| ||</p>

					<p class="f4">Tañ ca pan amhākaɱ ruccati c'eva khamati ca,||<br />
					tena c'amhā attamanā.|| ||</p>

					<p class="f4">Saccānubodhaɱ mayaɱ bhavantaɱ Gotamaɱ apucchimha.|| ||</p>

					<p class="f4">Saccānubodhaɱ bhavaɱ Gotamo vyākāsi.|| ||</p>

					<p class="f4">Tañ ca pan amhākaɱ ruccati c'eva khamati ca,||<br />
					tena c'amhā attamanā.|| ||</p>

					<p class="f4">Saccānupattiɱ mayaɱ bhavantaɱ Gotamaɱ apucchimha.|| ||</p>

					<p class="f4">Saccānupattiɱ bhavaɱ Gotamo vyākāsi.|| ||</p>

					<p class="f4">Tañ ca pan amhākaɱ ruccati c'eva khamati ca,||<br />
					tena c'amhā attamanā.|| ||</p>

					<p class="f4">Saccānupattiyā bahukāraɱ dhammaɱ mayaɱ bhavantaɱ <a id="pg177"><span class="f2 g"><b>[177]</b></span></a> Gotamaɱ apucchimha.|| ||</p>

					<p class="f4">Saccānupattiyā bahukāraɱ dhammaɱ bhavaɱ Gotamo vyākāsi.|| ||</p>

					<p class="f4">Tañ ca pan amhākaɱ ruccati c'eva khamati ca,||<br />
					tena c'amhā attamanā.|| ||</p>

					<p class="f4">Yaɱ yad eva ca pana mayaɱ bhavantaɱ Gotamaɱ apucchimha,||<br />
					taɱ tad eva bhavaɱ Gotamo vyākāsi.|| ||</p>

					<p class="f4">Tañ ca pan amhākaɱ ruccati c'eva khamati ca,||<br />
					tena c'amhā attamanā.|| ||</p>

					<p class="f4">Mayaɱ hi bho Gotama,||<br />
					pubbe evaɱ jānāma: ke ca muṇḍakā samaṇakā ibbhā kaṇhā bandhu-pād'āpaccā,||<br />
					ke ca Dhammassa aññātāroti.|| ||</p>

					<p class="f4">Ajanesi vata me bhavaɱ Gotamo samaṇesu samaṇapemaɱ,||<br />
					samaṇesu samaṇapasādaɱ,||<br />
					samanesu samaṇagāravaɱ.|| ||</p>

					<p class="f4">Abhikkantaɱ bho Gotama abhikkantaɱ bho Gotama,||<br />
					seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,mūḷhassa vā Maggaɱ ācikkheyya' andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī'ti,||<br />
					evam evaɱ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ Bhagavantaɱ Gotamaɱ saraṇaɱ gacchāmi Dhammañ ca bhikkhu-sanghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatanti.|| ||</p>

					<p class="f4 ctr">Caŋkīsuttaɱ pañcamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>