<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 115. The Buddha defines what it is that makes a person wise." />
<title>MN 115: Bahu-Dhātuka Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					2. Anupada Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p115">Sutta 115</a></h4>

					<h1>Bahu-Dhātuka Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg61"><span class="f2 g"><b>[61]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.115.chlm.sbb.htm#p1">chlm</a>][<a href="../../../dhamma-vinaya/pts/mn/mn.115.horn.pts.htm#p1">pts</a>][<a href="../../../dhamma-vinaya/mnl/mn/mn.115.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthīyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:||<br />
					"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ Bhagavā etad avoca:|| ||</p>

					<p class="f4">"Yāni kānici bhikkhave,||<br />
					bhayāni uppajjanti,||<br />
					sabbāni tāni bālato uppajjanti no paṇḍitato.|| ||</p>

					<p class="f4">Ye keci upaddavā uppajjanti,||<br />
					sabbe te bālato uppajjanti no paṇḍitato.|| ||</p>

					<p class="f4">Ye keci upasaggā uppajjanti.|| ||</p>

					<p class="f4">Sabbe te bālato uppajjanti no paṇḍitato.|| ||</p>

					<p class="f4">Seyyathā pi, bhikkhave,||<br />
					na'āgāro vā tiṇāgāro vā aggi-mukko kūṭāgārā pi dahati ullittāvalittāni nivātāni phussitagga'āni pihitavātapānāni.|| ||</p>

					<p class="f4">Evam eva kho bhikkhave,||<br />
					yāni kānici bhayāni uppajjanti,||<br />
					sabbāni tāni bālato uppajjanti no paṇḍitato.|| ||</p>

					<p class="f4">Ye keci upasaggā uppajjanti,||<br />
					sabbe te bālato uppajjanti no paṇḍitato.|| ||</p>

					<p class="f4">Iti kho bhikkhave,||<br />
					sappaṭi-bhayo bālo appaṭibhayo paṇḍito.|| ||</p>

					<p class="f4">Saupaddavo bālo anupaddavo paṇḍito.|| ||</p>

					<p class="f4">Saupasaggo bālo anupasaggo paṇḍito.|| ||</p>

					<p class="f4">N'atthi bhikkhave,||<br />
					paṇḍitato bhayaṃ.|| ||</p>

					<p class="f4">N'atthi paṇḍitato upaddavo.|| ||</p>

					<p class="f4">N'atthi paṇḍitato upasaggo.|| ||</p>

					<p class="f4">Tasmātiha bhikkhave,||<br />
					*evaṃ sikkhitabbaṃ:||<br />
					paṇḍitā bhavissāma vīmaṃsakāti,||<br />
					evaṃ hi vo bhikkhave sikkhitabban" ti.|| ||</p>

					<p class="f4"><a id="pg62"><span class="f2 g"><b>[62]</b></span></a> Evaṃ vutte āyasmā Ānando Bhagavantaṃ etad avoca:|| ||</p>

					<p class="f4">"Kittāvatā nu kho bhante,||<br />
					paṇḍito bhikkhu vimaṃsakoti alaṃ vacanāyā" ti?|| ||</p>

					<p class="f4">"Yato kho Ānanda,||<br />
					bhikkhu dhātukusalo ca hoti,||<br />
					āyatanakusalo ca hoti,||<br />
					paṭicca-samuppādakusalo ca hoti,||<br />
					ṭhānaṭhāna-kusalo ca hoti,||<br />
					ettāvatā kho Ānanda,||<br />
					paṇḍito bhikkhu vimaṃsakoti alaṃ vacanāyā" ti.|| ||</p>

					<p class="f4">"Kittāvatā pana bhante,||<br />
					dhātukusalo bhikkhuti alaṃ vacanāyā" ti?|| ||</p>

					<p class="f4">"Aṭṭhārasa kho imā Ānanda,||<br />
					dhātuyo:||<br />
					cakkhu-dhātu rūpa-dhātu cakkhu-viññāṇa-dhātu,||<br />
					sota-dhātu sadda-dhātu sota-viññāṇa-dhātu,||<br />
					ghānadhātu gandha-dhātu ghāna-viññāṇa-dhātu,||<br />
					jīvhādhātu rasa-dhātu jivhā-viññāṇa-dhātu kāya-dhātu phoṭṭhabba-dhātu kāya-viññāṇa-dhātu mano-dhātu dhamma-dhātu mano-viññāṇadhātuti.|| ||</p>

					<p class="f4">Imā kho Ānanda,||<br />
					aṭṭhārasa dhātuyo yato jānāti passati,||<br />
					ettāvatāpi kho Ānanda,||<br />
					dhātukusalo bhikkhūti alaṃ vacanāyā" ti.|| ||</p>

					<p class="f4">"Siyā pana bhante,||<br />
					añño pi pariyāyo yathā dhātukusalo bhikkhūti alaṃ vacanāyā" ti?|| ||</p>

					<p class="f4">"Siyā Ānanda,||<br />
					chayimā Ānanda,||<br />
					dhātuyo:||<br />
					paṭhavī-dhātu āpo-dhātu tejo-dhātu vāyodhotu ākāsa-dhātu viññāṇa-dhātu.|| ||</p>

					<p class="f4">Imā kho Ānanda,||<br />
					cha dhātuyo yato jānāti passati.|| ||</p>

					<p class="f4">Ettāvatā pi kho Ānanda dhātukusalo bhikkhūti alaṃ vacanāyā" ti.|| ||</p>

					<p class="f4">"Siyā pana bhante,||<br />
					añño pi pariyāyo yathā dhātukusalo bhikkhūti alaṃ vacanāyā" ti?|| ||</p>

					<p class="f4">"Siyā Ānanda,||<br />
					chayimā Ānanda,||<br />
					dhātuyo:||<br />
					sukhadhātu dukkhadhātu somanassadhātu domanassadhātu upekkhādhātu avijjā-dhātu.|| ||</p>

					<p class="f4">Imā kho Ānanda,||<br />
					cha dhātuyo yato jānāti passati.|| ||</p>

					<p class="f4">Ettāvatā pi kho Ānanda,||<br />
					dhātukusalo bhikkhūti alaṃ vacanāyā" ti.|| ||</p>

					<p class="f4">"Siyā pana bhante,||<br />
					añño pi pariyāyo yathā dhātukusalo bhikkhūti alaṃ vacanāyā" ti?|| ||</p>

					<p class="f4">"Siyā Ānanda,||<br />
					chayimā Ānanda,||<br />
					dhātuyo:||<br />
					kāma-dhātu nekkhamma-dhātu vyāpāda-dhātu avyāpāda-dhātu <a id="pg63"><span class="f2 g"><b>[63]</b></span></a> vihiṃsādhātu avihiṃsā-dhātu1 imā kho Ānanda,||<br />
					cha dhātuyo yato jānāti passati.|| ||</p>

					<p class="f4">Ettāvatā pi kho Ānanda,||<br />
					dhātukusalo bhikkhūti alaṃ vacanāyā" ti.|| ||</p>

					<p class="f4">"Siyā pana bhante,||<br />
					añño pi pariyāyo yathā dhātukusalo bhikkhūti alaṃ vacanāyā" ti?|| ||</p>

					<p class="f4">"Siyā Ānanda,||<br />
					tisso imā Ānanda,||<br />
					dhātuyo:||<br />
					kāma-dhātu rūpa-dhātu arūpadhātu.|| ||</p>

					<p class="f4">Imā kho Ānanda,||<br />
					tisso dhātuyo yato jānāti passati.|| ||</p>

					<p class="f4">Ettāvatā pi kho Ānanda,||<br />
					dhātukusalo bhikkhūti alaṃ vacanāyā" ti.|| ||</p>

					<p class="f4">"Siyā pana bhante,||<br />
					añño pi pariyāyo yathā dhātukusalo bhikkhūti alaṃ vacanāyā" ti?|| ||</p>

					<p class="f4">"Siyā Ānanda,||<br />
					dve imā Ānanda,||<br />
					dhātuyo:||<br />
					saṅkhatā ca dhātu||<br />
					asaṅkhatā ca dhātu.|| ||</p>

					<p class="f4">Imā kho Ānanda,||<br />
					dve dhātuyo yato jānāti passati.|| ||</p>

					<p class="f4">Ettāvatā pi kho Ānanda,||<br />
					dhātukusalo bhikkhūti alaṃ vacanāyā" ti.|| ||</p>

					<p class="f4">"Kittāvatā pana bhante,||<br />
					āyatanakusalo bhikkhūti alaṃ vacanāyā" ti.|| ||</p>

					<p class="f4">"Cha kho panimāni Ānanda,||<br />
					ajjhattika-bāhirāni āyatanāni:||<br />
					cakkhuṃ c'eva rūpā ca,||<br />
					sotañ ca saddā ca,||<br />
					ghānañca gandhā ca,||<br />
					jivhā ca rasā ca,||<br />
					kāyo ca phoṭṭhabbā ca6,||<br />
					mano ca dhammā ca.|| ||</p>

					<p class="f4">Imāni kho Ānanda,||<br />
					cha ajjhattika-bāhirāni āyatanāni yato jānāti passati.|| ||</p>

					<p class="f4">Ettāvatā kho Ānanda,||<br />
					āyatanakusalo bhikkhūti alaṃ vacanāyā" ti.|| ||</p>

					<p class="f4">"Kittāvatā pana bhante,||<br />
					paṭicca-samuppādakusalo bhikkhūti alaṃ vacanāyā" ti?|| ||</p>

					<p class="f4">"Idh'Ānanda,||<br />
					bhikkhū evaṃ pajānāti:||<br />
					imasmiṃ sati idaṃ hoti.|| ||</p>

					<p class="f4">Imass'uppādā idaṃ uppajjati.|| ||</p>

					<p class="f4">Imasmiṃ asati idaṃ na hoti.|| ||</p>

					<p class="f4">Imassa nirodhā idhaṃ nirujjhati,||<br />
					yad idaṃ avijjā paccayā saṅkhārā,||<br />
					saṅkhāra-paccayā viññāṇaṃ,||<br />
					viññāṇa-paccayā nāma-rūpaṃ,||<br />
					nāma-rūpa-paccayā saḷāyatanaṃ,||<br />
					saḷāyatana-paccayā phasso,||<br />
					phassa-paccayā vedanā,||<br />
					vedanā-paccayā taṇhā,||<br />
					taṇhā-paccayā upādānaṃ,||<br />
					upādāna-paccayā <a id="pg64"><span class="f2 g"><b>[64]</b></span></a> bhavo,||<br />
					bhava-paccayā jāti,||<br />
					jāti-paccayā jarā-maraṇaṃ,||<br />
					soka-parideva-dukkha-domanassupāsāyā sambhavanti.|| ||</p>

					<p class="f4">Evam etassa kevalassa dukkha-k-khandhassa samudayo hoti.|| ||</p>

					<p class="f4">Avijjayatth'eva asesa-virāga-nirodhā saṅkhāra-nirodho,||<br />
					saṅkhāra-nirodhā viññāṇa-nirodho,||<br />
					viññāṇa-nirodhā nāma-rūpa-nirodho,||<br />
					nāma-rūpa-nirodhā saḷāyatana-nirodho,||<br />
					saḷāyatana-nirodhā phassa-nirodho,||<br />
					phassa-nirodhā vedanā-nirodho,||<br />
					vedanā-nirodhā taṇhā-nirodho,||<br />
					taṇhā-nirodhā upādāna-nirodho,||<br />
					upādāna-nirodhā bhava-nirodho,||<br />
					bhava-nirodhā jāti-nirodho,||<br />
					jāti-nirodhā jarā-maraṇaṃ soka-parideva-dukkha-domanass'upāyāsā nirujjhanti.|| ||</p>

					<p class="f4">Evam etassa kevalassa dukkha-k-khandhassa nirodho hoti.|| ||</p>

					<p class="f4">Ettāvatā kho Ānanda,||<br />
					paṭicca-samuppādakusalo bhikkhūti alaṃ vacanāyā" ti.|| ||</p>

					<p class="f4">"Kittāvatā pana bhante,||<br />
					ṭhānaṭhāna-kusalo bhikkhūti alaṃ vacanāyā" ti?|| ||</p>

					<p class="f4">"Idh'Ānanda, bhikkhū:||<br />
					'aṭṭhāname taṃ anavakāso,||<br />
					yaṃ diṭṭhi-sampanno puggalo kañci saṅkhāraṃ niccato upagaccheyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānaṃ ca kho etaṃ vijjati yaṃ puthujjano kañci saṅkhāraṃ niccato upagaccheyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso yaṃ diṭṭhi-sampanno puggalo kañci saṅkhāraṃ sukhato upagaccheyya,||<br />
					n'etaṃ ṭhānaṃ vijjati yaṃ puthujjano kañci saṅkhāraṃ sukhato upagaccheyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso yaṃ diṭṭhi-sampanno puggalo kañci dhammaṃ attato sukhato upagaccheyya,||<br />
					n'etaṃ ṭhānaṃ vijjati yaṃ puthujjano kañci dhammaṃ attato upagaccheyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso yaṃ diṭṭhi-sampanno puggalo mātaraṃ jīvitā voropeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānaṃ ca kho etaṃ vijjati yaṃ puthujjano mātaraṃ jīvitā voropeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso,||<br />
					<a id="pg65"><span class="f2 g"><b>[65]</b></span></a> yaṃ diṭṭhi-sampanno puggalo pitaraṃ jīvitā voropeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puthujjano pitaraṃ jīvitā voropeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso yaṃ diṭṭhi-sampanno puggalo Arahantaṃ jīvitā voropeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puthujjano Arahantaṃ jīvitā voropeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ diṭṭhi-sampanno puggalo duṭṭhacitto Tathāgatassa lohitaṃ uppādeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puthujjano duṭṭhacitto Tathāgatassa lohitaṃ uppādeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ diṭṭhi-sampanno puggalo Saṅghaṃ bhindeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānaṃ ca kho etaṃ vijjati:||<br />
					yaṃ puthujjano Saṅghaṃ bhindeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ diṭṭhi-sampanno puggaloaññaṃ Satthāraṃ uddiseyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānaṃ ca kho etaṃ vijjati:||<br />
					yaṃ puthujjano aññaṃ Satthāraṃ uddiseyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ ekissā loka-dhātuyā dve Arahanto Sammā Sambuddho apubbaṃ acarimaṃ uppajjeyyuṃ,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānaṃ ca kho etaṃ vijjati:||<br />
					yaṃ ekissā loka-dhātuyā eko arahaṃ Sammā Sambuddho uppajjeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ ekissā loka-dhātuyā dve rājāno cakka-vattino apubbaṃ acarimaṃ uppajjeyyuṃ,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānaṃ ca kho etaṃ vijjati:||<br />
					yaṃ ekissā loka-dhātuyā eko rājā cakka-vattī uppajjeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ itthī arahaṃ assa Sammā Sambuddho,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puriso arahaṃ assa Sammā Sambuddho,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ itthī rājā assa cakka-vattī,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ puriso rājā assa cakka-vattī,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ itthī sakkattaṃ <a id="pg66"><span class="f2 g"><b>[66]</b></span></a> kareyya1,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puriso sakkattaṃ kareyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ itthī mārattaṃ kareyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ puriso mārattaṃ kareyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ itthī brahmattaṃ kareyya,||<br />
					n'etaṃ ṭhānaṃ vijjatī' ti</p>
					<p class="f4">Pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ puriso brahmattaṃ kareyya,ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ kāya-du-c-caritassa iṭṭho kanto manāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ kāya-du-c-caritassa aniṭṭho akanto amanāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso:||<br />
					yaṃ vacī-du-c-caritassa iṭṭho kanto manāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ vacī-du-c-caritassa aniṭṭho akanto amanāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso yaṃ mano-du-c-caritassa iṭṭho kanto manāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ mano-du-c-caritassa aniṭṭho akanto amanāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ kāya-su-caritassa aniṭṭho akanto amanāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ kāya-su-caritassa iṭṭho kanto manāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">'Aṭṭhāname taṃ anavakāso,||<br />
					yaṃ vacī-su-caritassa aniṭṭho akanto amanāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ vacī-su-caritassa iṭṭho kanto manāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Yaṃ mano-su-caritassa aniṭṭho akanto amanāpo vipāko nibbatteyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ mano-su-caritassa iṭṭho kanto manāpo vipāko nibbatteyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ kāya-du-c-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ kāya-du-c-caritasamaṅgī <a id="pg67"><span class="f2 g"><b>[67]</b></span></a> tannidānā ta-p-paccayā kāyassa bhedā param maraṇā apāyaṃ duggatiṃ vinipātaṃ Nirayaṃ uppajjeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ vacī-du-c-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjeyya,||<br />
					yaṃ mano-du-c-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ mano du-c-caritasamaṅgī tannidānā ta-p-paccayā kāyassa bhedā param maraṇā apāyaṃ duggatiṃ vinipātaṃ Nirayaṃ uppajjeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso:||<br />
					yaṃ kāya-su-caritasamaṅgī tannidānā ta-p-paccayā kāyassa bhedā param maraṇā apāyaṃ duggatiṃ vinipātaṃ Nirayaṃ uppajjeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">'Ṭhānañ ca kho etaṃ vijjati:||<br />
					yaṃ kāya-su-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjeyya,||<br />
					ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso,||<br />
					yaṃ vacī-su-caritasamaṅgī tannidānā ta-p-paccayā kāyassa bhedā param maraṇā apāyaṃ duggatiṃ vinipātaṃ Nirayaṃ uppajjeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ vacī-su-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjayya,ṭhāname taṃ vijjatī' ti pajānāti.|| ||</p>

					<p class="f4">Aṭṭhāname taṃ anavakāso yaṃ mano su-caritasamaṅgī tannidānā ta-p-paccayā kāyassa bhedā param maraṇā apāyaṃ duggatiṃ vinipātaṃ Nirayaṃ uppajjeyya,||<br />
					n'etaṃ ṭhānaṃ vijjatī' ti pajānāti.|| ||</p>

					<p class="f4">Ṭhānañ ca kho etaṃ vijjati:||<br />
					yaṃ mano-su-caritasamaṅgī tannidānā ta-p-paccayā kāyassa bhedā param maraṇā sugatiṃ saggaṃ lokaṃ uppajjye,||<br />
					ṭhāname taṃ vijjatī' ti pajānāti.|| ||</p>

					<p class="f4">Ettāvatā kho Ānanda,||<br />
					ṭhānāṭhāna-kusalo bhikkhūti alaṃ vacanāyā" ti.|| ||</p>

					<p class="f4">Evaṃ vutte āyasmā Ānando Bhagavantaṃ etad avoca:|| ||</p>

					<p class="f4">"Acchariyaṃ bhante,||<br />
					abbhutaṃ bhante,||<br />
					ko namo ayaṃ bhante,||<br />
					dhamma-pariyāyo" ti.|| ||</p>

					<p class="f4">"Tasmātiha tvaṃ Ānanda,||<br />
					imaṃ dhamma-pariyāyaṃ bahudhātuko ti pi naṃ dhārehi,||<br />
					catu-parivaṭṭo ti pi naṃ dhārehi dhammādāsoti pi naṃ dhārehi,||<br />
					amatadundubhīti pi naṃ dhārehi,||<br />
					anuttaro saṅgāma-vijayoti pi naṃ dhārehī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā Ānando Bhagavato bhāsitaṃ abhinandīti.</p>

					<p class="ctr">Bahu-Dhātuka Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>