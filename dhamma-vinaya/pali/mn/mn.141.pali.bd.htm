<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 141. Sāriputta defines each of the Four Truths and each of the terms within the Four Truths." />
<title>MN 141: Sacca-Vibhanga Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaŋga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p141">Sutta 141</a></h4>

					<h1>Sacca-Vibhaŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.141.chlm.sbb.htm#p1">chlm</a>][<a href="../../../dhamma-vinaya/pts/mn/mn.141.horn.pts.htm#p1">pts</a>][<a href="../../../dhamma-vinaya/ati/mn/mn.141.than.ati.htm#p1">than</a>][<a href="../../../dhamma-vinaya/ati/mn/mn.141.piya.ati.htm#p1">piya</a>][<a href="../../../dhamma-vinaya/wp/mn/mn.141.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.141.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Bārāṇasiyaɱ viharati Isipatane Migadāye. Tatra kho Bhagavā bhikkhū āmantesi Bhikkhavo ti. Bhadante ti te bhikkhū Bhagavato paccassosuɱ. Bhagavā etad avoca:|| ||</p>

					<p class="f4">2. Tathāgatena bhikkhave, arahatā Sammā-SamBuddhena Bārāṇasiyaɱ Isipatane Migadāye anuttaraɱ Dhamma-cakkaɱ pavattitaɱ appavattiyaɱ samaṇena vā brāhmaṇena vā devena vā mārena vā brahmunā vā kenaci vā lokasmiɱ, yad idaɱ catunnaɱ ariya-saccānaɱ ācikkhanā desanā paññapanā paṭṭhapanā vivaraṇā vibhajanā uttānīkammaɱ. Katamesaɱ catunnaɱ:|| ||</p>

					<p class="f4">3. Dukkhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ, dukkha-samudayassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ. Dukkhanirodhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ. Dukkhanirodha-gāmiyā paṭipadāya ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ.|| ||</p>

					<p class="f4">4. Tathāgatena bhikkhave, arahatā Sammā-SamBuddhena Bārāṇasiyaɱ Isipatane Migadāye anuttaraɱ Dhamma-cakkaɱ pavattitaɱ appavattiyaɱ samaṇena vā brāhmaṇena vā devena vā mārena vā brahmunā vā kenaci vā lokasmiɱ, yad idaɱ imesaɱ catunnaɱ ariya-saccānaɱ ācikkhanā desanā paññapanā paṭṭhapanā vivaraṇā vibhajanā uttānīkammaɱ.|| ||</p>

					<p class="f4">5. Sevetha bhikkhave, Sāriputta-Moggallāne. Bhajatha bhikkhave, Sāriputta-Moggallāne. Paṇḍitā bhikkhū anuggāhakā sabrahma-cārīnaɱ. Seyyathāpī bhikkhave, janetti evaɱ Sāriputto. Seyyathā pi jātassa āpādetā evaɱ kho Moggallāno. Sāriputto bhikkhave, sot'āpattiphale vineti. Moggallāno uttamatthe. Sāriputto bhikkhave, pahoti cattāri ariya-saccāni vitthārena ācikkhituɱ desetuɱ paññāpetuɱ paṭṭhapetuɱ vivarituɱ vibhajituɱ uttānīkātunti.|| ||</p>

					<p class="f4">6. Idam avoca Bhagavā, idaɱ vatvā Sugato uṭṭhāy āsanā vihāraɱ pāvisi.|| ||</p>

					<p class="f4">7. Tatra kho āyasmā Sāriputto acira-pakkantassa Bhagavato bhikkhū āmantesi: āvuso Bhikkhavo ti. Āvusoti kho te bhikkhū āyasmato Sāriputtassa paccassosuɱ. Āyasmā Sāriputto etad avoca:|| ||</p>

					<p class="f4">8. Tathāgatena āvuso, arahatā Sammā-SamBuddhena Bārāṇasiyaɱ Isipatane Migadāye anuttaraɱ Dhamma-cakkaɱ pavattitaɱ appavattiyaɱ samaṇena vā brāhmaṇena vā devena vā mārena vā brahmunā vā kenaci vā lokasmiɱ, yad idaɱ catunnaɱ ariya-saccānaɱ ācikkhanā desanā paññapanā paṭṭhapanā vivaraṇā vibhajanā uttānīkammaɱ. Katamesaɱ catunnaɱ:|| ||</p>

					<p class="f4">9. Dukkhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ. Dukkha-samudayassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ. Dukkhanirodhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ. Dukkhanirodha-gāminiyā paṭipadāya ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaɱ.|| ||</p>

					<p class="f4">10. Katamañcāvuso dukkhaɱ ariya-saccaɱ: jātipi dukkhā, jarāpi dukkhā, maraṇampi dukkhaɱ, [soka parideva dukkha domanass'upāyāsāpi] dukkhā, yamp'icchaɱ na labhati tampi dukkhaɱ, saŋkhittena pañc'upādāna-k-khandhā dukkhā.|| ||</p>

					<p class="f4">11. Katamācāvuso jāti: yā tesaɱ tesaɱ sattānaɱ tamhi tamhi satta-nikāye jāti sañjāti okkanti abhinibbatti khandhānaɱ pātu-bhāvo āyatanānaɱ paṭilābho, ayaɱ vuccat'āvuso jāti.|| ||</p>

					<p class="f4">12. Katamācāvuso jarā: yā tesaɱ tesaɱ sattānaɱ tamhi tamhi satta-nikāye jarā jīraṇatā khaṇḍiccaɱ pāliccaɱ valittacatā āyuno saɱhāni indriyānaɱ paripāko, ayaɱ vuccat'āvuso jarā.|| ||</p>

					<p class="f4">13. Katamañcāvuso maraṇaɱ: yaɱ tesaɱ tesaɱ3 sattānaɱ tamhā tamhā satta-nikāyā cuti cavanatā bhedo antara-dhānaɱ maccu maraṇaɱ kāla-kiriyā khandhānaɱ bhedo kalebarassa nikkhepo, jīvit'indriyassa upacchedo idaɱ vuccat'āvuso maraṇaɱ.|| ||</p>

					<p class="f4">14. Katamo cāvuso soko: yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa soko socanā socittaɱ anto soko anto parisoko, ayaɱ vuttāvuso soko.|| ||</p>

					<p class="f4">15. Katamo cāvuso paridevo: yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa ādevo paridevo ādevanā paridevanā ādevitattaɱ paridevitattaɱ, ayaɱ vuccat'āvuso paridevo.|| ||</p>

					<p class="f4">16. Katamaɱ cāvuso dukkhaɱ: yaɱ kho āvuso kāyikaɱ dukkhaɱ kāyikaɱ asātaɱ kāya-samphassajaɱ dukkhaɱ asātaɱ vedayitaɱ, idaɱ vuccat'āvuso dukkhaɱ.|| ||</p>

					<p class="f4">17. Katamaɱ cāvuso domanassaɱ: yaɱ kho āvuso ceta-sikaɱ dukkhaɱ ceta-sikaɱ asātaɱ vedayitaɱ mano-samphassajaɱ dukkhaɱ asātaɱ vedayitaɱ, idaɱ vuccat'āvuso domanassaɱ.|| ||</p>

					<p class="f4">18. Katamo cāvuso upāyāso: yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa āyāso upāyāso āyāsitattaɱ upāyāsitattaɱ, ayaɱ vuccat'āvuso upāyāso.|| ||</p>

					<p class="f4">19. Katamaɱ cāvuso yamp'icchaɱ na labhati tampi dukkhaɱ:<br /> jāti-dhammānaɱ āvuso, sattānaɱ evaɱ icchā uppajjati: aho vata mayaɱ na jāti-dhammā assāma, na ca vata no jāti āgaccheyyāti.|| ||</p>

					<p class="f4">Na kho pan'etaɱ icchāya pattabbaɱ idam pi yamp'icchaɱ na labhati tampi dukkhaɱ.|| ||</p>

					<p class="f4">Jarā-dhammānaɱ āvuso sattānaɱ evaɱ icchā uppajjati: aho vata mayaɱ na jarā-dhammā assāma, na ca vata no jarā āgaccheyyāti.|| ||</p>

					<p class="f4">Na kho pan'etaɱ icchāya pattabbaɱ idam pi yamp'icchaɱ na labhati tampi dukkhaɱ.|| ||</p>

					<p class="f4">Byādhidhammānaɱ āvuso, sattānaɱ evaɱ icchā uppajjati: aho vata mayaɱ na vyādhi-dhammā assāma, na ca vata no byādhi āgaccheyyāti.|| ||</p>

					<p class="f4">Na kho pan'etaɱ icchāya pattabbaɱ idam pi yamp'icchaɱ na labhati tampi dukkhaɱ.|| ||</p>

					<p class="f4">Maraṇa-dhammānaɱ āvuso, sattānaɱ evaɱ icchā uppajjati: aho vata mayaɱ na maraṇa-dhammā assāma, na ca vata no maraṇaɱ āgaccheyyāti.|| ||</p>

					<p class="f4">Na kho pan'etaɱ icchāya pattabbaɱ idam pi yamp'icchaɱ na labhati tampi dukkhaɱ.|| ||</p>

					<p class="f4">Soka parideva dukkha domanass'upāyāsa dhammānaɱ] āvuso, sattānaɱ evaɱ icchā uppajjati: aho vata mayaɱ na [soka parideva dukkha domanass'upāyāsa dhammā] assāma, na ca vata no soka parideva dukkha domanass'upāyāsā āgaccheyyunti.|| ||</p>

					<p class="f4">Na kho pan'etaɱ icchāya pattabbaɱ, idam pi yamp'icchaɱ na labhati tampi dukkhaɱ.|| ||</p>

					<p class="f4">20. Katame cāvuso saŋkhittena pañc'upādāna-k-khandhā dukkhā: seyyath'īdaɱ: rūp'ūpādāna-k-khandho vedan'ūpādāna-k-khandho saññ'ūpādāna-k-khandho sankhār'ūpādāna-k-khandho viññāṇ'ūpādāna-k-khandho. Ime vuccantāvuso saŋkhittena pañc'ūpādāna-k-khandhā dukkhā.|| ||</p>

					<p class="f4">Idaɱ vuccat'āvuso dukkhaɱ ariya-saccaɱ.|| ||</p>

					<p class="f4">21. Katamañcāvuso, dukkha-samudayo ariya-saccaɱ: yā'yaɱ taṇhā pono-bhavikā nandi-rāga-sahagatā tatra tatr-ā-bhinandinī, seyyath'īdaɱ: kāma-taṇhā bhava-taṇhā vibhava-taṇhā.|| ||</p>

					<p class="f4">Idaɱ vuccat'āvuso dukkha-samudayo ariya-saccaɱ.|| ||</p>

					<p class="f4">22. Katamañcāvuso dukkha-nirodho ariya-saccaɱ: yo tassāyeva taṇhāya asesa-virāga-nirodho cāgo paṭinissaggo mutti anālayo. Idaɱ vuccat'āvuso dukkha-nirodho ariya-saccaɱ.|| ||</p>

					<p class="f4">23. Katamañcāvuso dukkha-nirodha-gāminī paṭipadā ariya-saccaɱ: ayameva Ariyo Aṭṭhaŋgiko Maggo, seyyath'īdaɱ: sammā-diṭṭhi sammā-saŋkappo sammā-vācā sammā-kammanto sammā ājīvo sammā-vāyāmo sammā-sati sammā-samādhi.|| ||</p>

					<p class="f4">24. Katamā cāvuso sammā-diṭṭhi: yaɱ kho āvuso dukkhe ñāṇaɱ dukkha-samudaye ñāṇaɱ dukkha-nirodhe ñāṇaɱ dukkha-nirodha-gāminiyā paṭipadāya ñāṇaɱ. Ayaɱ vuccat'āvuso sammā-diṭṭhi.|| ||</p>

					<p class="f4">25. Katamo cāvuso sammā-saŋkappo: nekkhammasaŋkappo avyāpāda-saŋkappo avihiɱsā-saŋkappo. Ayaɱ vuccat'āvuso sammā-saŋkappo.|| ||</p>

					<p class="f4">26. Katamā cāvuso sammā-vācā: musā-vādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī.|| ||</p>

					<p class="f4">Ayaɱ vuccat'āvuso sammā-vācā.|| ||</p>

					<p class="f4">27. Katamo cāvuso sammā-kammanto: pāṇāti-pātā veramaṇī, adinn'ādānā veramaṇī kāmesu micchā-cārā veramaṇī.|| ||</p>

					<p class="f4">Ayaɱ vuttāvuso sammā-kammanto.|| ||</p>

					<p class="f4">28. Katamo cāvuso sammā ājīvo: idh'āvuso ariya-sāvako micchā ājīvaɱ pahāya sammā ājīvena jīvikaɱ kappeti.|| ||</p>

					<p class="f4">Ayaɱ vuccat'āvuso sammā ājīvo.|| ||</p>

					<p class="f4">29. Katamo cāvuso sammā-vāyāmo:||<br />
					idh'āvuso, bhikkhu anuppannānaɱ pāpakānaɱ akusalānaɱ dhammānaɱ anuppādāya chandaɱ janeti vāyāmati viriyaɱ arabhati cittaɱ paggaṇhāti padahati.|| ||</p>

					<p class="f4">Uppannānaɱ pāpakānaɱ akusalānaɱ dhammānaɱ pahānāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Anuppannānaɱ kusalānaɱ dhammānaɱ uppādāya chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Uppannānaɱ kusalānaɱ dhammānaɱ ṭhitiyā asammosāya bhiyyo bhāvāya vepullāya bhāvanāya pāripūriyā chandaɱ janeti vāyamati viriyaɱ ārabhati cittaɱ paggaṇhāti padahati.|| ||</p>

					<p class="f4">Ayaɱ vuccat'āvuso sammā-vāyāmo.|| ||</p>

					<p class="f4">30. Katamā cāvuso sammā-sati:||<br />
					idh'āvuso bhikkhu kāye kāy'ānupassī viharati ātāpī sampajāno satimā vineyya loke abhijjhā domanassaɱ.||<br />
					Vedanāsu vedan'ānupassī viharati ātāpī sampajāno satimā vineyya loke abhijjhā domanassaɱ.||<br />
					Citte citt'ānupassī viharati ātāpī sampajāno satimā vineyya loke abhijjhā domanassaɱ.||<br />
					Dhammesu Dhamm'ānupassī viharati ātāpī sampajāno satimā vineyya loke abhijjhā domanassaɱ.||<br />
					Ayaɱ vuccat'āvuso sammā-sati.|| ||</p>

					<p class="f4">31. Katamo cāvuso, sammā-samādhi:||<br />
					idh'āvuso, bhikkhu vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pitisukhaɱ paṭhamaɱ-jhānaɱ upasampajja viharati.||<br />
					Vitakka-vicāranaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pitisukhaɱ dutiyaɱ-jhānaɱ upasampajja viharati.||<br />
					Pītiyā ca virāgā upekkhako ca viharati. Sato ca sampajāno sukhaɱ ca kāyena paṭisaɱvesedeti. Yantaɱ ariyā ācikkhanti 'Upekkhako satimā sukha-vihārī' ti tatiyaɱ dhānaɱ upasampajja viharati.||<br />
					Sukhassa ca pahānā dukkhassa ca pahānā pubbe va somanassa domanassānaɱ atthaŋ-gamā adukkha-ɱ-asukhaɱ upekkhā sati pārisuddhiɱ catutthaɱ dhānaɱ upasampajja viharati.|| ||</p>

					<p class="f4">Ayaɱ vuccat'āvuso sammā-samādhi.|| ||</p>

					<p class="f4">Idaɱ vuccat'āvuso dukkha-nirodha-gāminī paṭipadā ariya-saccaɱ.|| ||</p>

					<p class="f4">32. Tathāgatenāvuso, arahatā Sammā-SamBuddhena Bārāṇasiyaɱ Isipatane Migadāye anuttaraɱ Dhamma-cakkaɱ pavattitaɱ appavattiyaɱ samaṇena vā brāhmaṇena vā devena vā mārena vā brahmunā vā kenaci vā lokasmiɱ, yad idaɱ imesaɱ catunnaɱ ariya-saccānaɱ ācikkhanā desanā paññapanā paṭṭhapanā vivaraṇā vibhajanā uttānīkammanti.|| ||</p>

					<p class="f4">Idamavoc'āyasmā Sāriputto, attamanā te bhikkhu āyasmato Sāriputtassa bhāsitaɱ abhinandunti.</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>