<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 141. Sāriputta defines each of the Four Truths and each of the terms within the Four Truths." />
<title>MN 141: Sacca-Vibhaṅga Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaṅga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p141">Sutta 141</a></h4>

					<h1>Sacca-Vibhaṅga Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg248"><span class="f2 g"><b>[248]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.141.chlm.sbb.htm#p1">chlm</a>][<a href="../../../dhamma-vinaya/pts/mn/mn.141.horn.pts.htm#p1">pts</a>][<a href="../../../dhamma-vinaya/ati/mn/mn.141.than.ati.htm#p1">than</a>][<a href="../../../dhamma-vinaya/ati/mn/mn.141.piya.ati.htm#p1">piya</a>][<a href="../../../dhamma-vinaya/wp/mn/mn.141.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.141.upal.mnl.htm#p1">upal</a>]</span> Evaṃ me sutaṃ:</p>

					<p class="f4">Ekaṃ samayaṃ Bhagavā Bārāṇasiyaṃ viharati||<br />
					Isipatane Migadāye.</p>

					<p class="f4">Tatra kho Bhagavā bhikkhū āmantesi:</p>

					<p class="f4">"Bhikkhavo" ti.</p>

					<p class="f4">"Bhadante" ti||<br />
					te bhikkhū Bhagavato paccassosuṃ||<br />
					Bhagavā etad avoca:|| ||</p>

					<p class="f4">2. Tathāgatena bhikkhave,||<br />
					arahatā Sammā-SamBuddhena Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appavattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ,||<br />
					yad idaṃ catunnaṃ ariya-saccānaṃ ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Katamesaṃ catunnaṃ:|| ||</p>

					<p class="f4">3. Dukkhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ,||<br />
					dukkha-samudayassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Dukkha-nirodhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Dukkha-nirodha-gāmiyā paṭipadāya ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.|| ||</p>

					<p class="f4">4. Tathāgatena bhikkhave,||<br />
					arahatā Sammā-SamBuddhena Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appavattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ,||<br />
					yad idaṃ imesaṃ catunnaṃ ariya-saccānaṃ ācikkhanā desanā paññapanā paṭṭhapanā vivaraṇā vibhajanā uttānīkammaṃ.|| ||</p>

					<p class="f4">5. Sevetha bhikkhave,||<br />
					Sāriputta-Moggallāne.</p>

					<p class="f4">Bhajatha bhikkhave,||<br />
					Sāriputta-Moggallāne.</p>

					<p class="f4">Paṇḍitā bhikkhū anuggāhakā sabrahma-cārīnaṃ.</p>

					<p class="f4">Seyyathāpī bhikkhave,||<br />
					janetti evaṃ Sāriputto.</p>

					<p class="f4">Seyyathā pi jātassa āpādetā evaṃ kho Moggallāno.</p>

					<p class="f4">Sāriputto bhikkhave,||<br />
					sot'āpattiphale vineti.</p>

					<p class="f4">Moggallāno uttamatthe.</p>

					<p class="f4">Sāriputto bhikkhave,||<br />
					pahoti cattāri ariya-saccāni vitthārena ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātunti.|| ||</p>

					<p class="f4">6. Idam avoca Bhagavā,||<br />
					idaṃ vatvā Sugato uṭṭhāy āsanā vihāraṃ pāvisi.|| ||</p>

					<p class="f4"><a id="pg249"><span class="f2 g"><b>[249]</b></span></a> 7. Tatra kho āyasmā Sāriputto acira-pakkantassa Bhagavato bhikkhū āmantesi: āvuso Bhikkhavo ti.</p>

					<p class="f4">Āvusoti kho te bhikkhū āyasmato Sāriputtassa paccassosuṃ.</p>

					<p class="f4">Āyasmā Sāriputto etad avoca:|| ||</p>

					<p class="f4">8. Tathāgatena āvuso,||<br />
					arahatā Sammā-SamBuddhena Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appavattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ,||<br />
					yad idaṃ catunnaṃ ariya-saccānaṃ ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Katamesaṃ catunnaṃ:|| ||</p>

					<p class="f4">9. Dukkhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Dukkha-samudayassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Dukkha-nirodhassa ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.</p>

					<p class="f4">Dukkha-nirodha-gāminiyā paṭipadāya ariya-saccassa ācikkhanā desanā paññapanā paṭṭhapanā vivaraṇā vibhajanā uttānīkammaṃ.|| ||</p>

					<p class="f4">10. Katamañ c'āvuso dukkhaṃ ariya-saccaṃ?|| ||</p>

					<p class="f4">Jāti pi dukkhā,||<br />
					jarāpi dukkhā,||<br />
					maraṇampi dukkhaṃ,||<br />
					[soka parideva dukkha domanass'upāyāsāpi] dukkhā,||<br />
					yamp'icchaṃ na labhati tampi dukkhaṃ,||<br />
					saṅkhittena pañc'upādāna-k-khandhā dukkhā.|| ||</p>

					<p class="f4">11. Katamā c'āvuso jāti?|| ||</p>

					<p class="f4">Yā tesaṃ tesaṃ sattāṇaṃ tamhi tamhi satta-nikāye jāti sañjāti okkanti abhinibbatti khandhānaṃ pātu-bhāvo āyatanānaṃ paṭilābho,||<br />
					ayaṃ vuccat'āvuso jāti.|| ||</p>

					<p class="f4">12. Katamā c'āvuso jarā?|| ||</p>

					<p class="f4">Yā tesaṃ tesaṃ sattāṇaṃ tamhi tamhi satta-nikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko,||<br />
					ayaṃ vuccat'āvuso jarā.|| ||</p>

					<p class="f4">13. Katamañ c'āvuso maraṇaṃ?|| ||</p>

					<p class="f4">Yaṃ tesaṃ tesaṃ sattāṇaṃ tamhā tamhā satta-nikāyā cuti cavanatā bhedo antara-dhānaṃ maccu maraṇaṃ kāla-kiriyā khandhānaṃ bhedo kalebarassa nikkhepo,||<br />
					jīvit'indriyassa upacchedo idaṃ vuccat'āvuso maraṇaṃ.|| ||</p>

					<p class="f4">14. Katamo cāvuso soko?|| ||</p>

					<p class="f4">Yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa soko socanā socittaṃ anto soko anto parisoko,||<br />
					ayaṃ vuttāvuso soko.|| ||</p>

					<p class="f4">15. Katamo cāvuso paridevo?|| ||</p>

					<p class="f4">Yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa ādevo paridevo <a id="pg250"><span class="f2 g"><b>[250]</b></span></a> ādevanā paridevanā ādevitattaṃ paridevitattaṃ,||<br />
					ayaṃ vuccat'āvuso paridevo.|| ||</p>

					<p class="f4">16. Katamaṃ c'āvuso dukkhaṃ?|| ||</p>

					<p class="f4">Yaṃ kho āvuso kāyikaṃ dukkhaṃ kāyikaṃ asātaṃ kāya-samphassajaṃ dukkhaṃ asātaṃ vedayitaṃ,||<br />
					idaṃ vuccat'āvuso dukkhaṃ.|| ||</p>

					<p class="f4">17. Katamaṃ c'āvuso domanassaṃ?|| ||</p>

					<p class="f4">Yaṃ kho āvuso cetasikaṃ dukkhaṃ cetasikaṃ asātaṃ vedayitaṃ mano-samphassajaṃ dukkhaṃ asātaṃ vedayitaṃ,||<br />
					idaṃ vuccat'āvuso domanassaṃ.|| ||</p>

					<p class="f4">18. Katamo cāvuso upāyāso?|| ||</p>

					<p class="f4">Yo kho āvuso aññataraññatarena vyasanena samannāgatassa aññataraññatarena dukkha-dhammena phuṭṭhassa āyāso upāyāso āyāsitattaṃ upāyāsitattaṃ,||<br />
					ayaṃ vuccat'āvuso upāyāso.|| ||</p>

					<p class="f4">19. Katamaṃ c'āvuso yamp'icchaṃ na labhati tampi dukkhaṃ?|| ||</p>

					<p class="f4">Jāti-dhammānaṃ āvuso,||<br />
					sattāṇaṃ evaṃ icchā uppajjati: aho vata mayaṃ na jāti-dhammā assāma,||<br />
					na ca vata no jāti āgaccheyyāti.|| ||</p>

					<p class="f4">Na kho pan'etaṃ icchāya pattabbaṃ idam pi yamp'icchaṃ na labhati tampi dukkhaṃ.|| ||</p>

					<p class="f4">Jarā-dhammānaṃ āvuso sattāṇaṃ evaṃ icchā uppajjati: aho vata mayaṃ na jarā-dhammā assāma,||<br />
					na ca vata no jarā āgaccheyyāti.|| ||</p>

					<p class="f4">Na kho pan'etaṃ icchāya pattabbaṃ idam pi yamp'icchaṃ na labhati tampi dukkhaṃ.|| ||</p>

					<p class="f4">Byādhidhammānaṃ āvuso,||<br />
					sattāṇaṃ evaṃ icchā uppajjati: aho vata mayaṃ na vyādhi-dhammā assāma,||<br />
					na ca vata no byādhi āgaccheyyāti.|| ||</p>

					<p class="f4">Na kho pan'etaṃ icchāya pattabbaṃ idam pi yamp'icchaṃ na labhati tampi dukkhaṃ.|| ||</p>

					<p class="f4">Maraṇa-dhammānaṃ āvuso,||<br />
					sattāṇaṃ evaṃ icchā uppajjati: aho vata mayaṃ na maraṇa-dhammā assāma,||<br />
					na ca vata no maraṇaṃ āgaccheyyāti.|| ||</p>

					<p class="f4">Na kho pan'etaṃ icchāya pattabbaṃ idam pi yamp'icchaṃ na labhati tampi dukkhaṃ.|| ||</p>

					<p class="f4">Soka parideva dukkha domanass'upāyāsa dhammānaṃ] āvuso,||<br />
					sattāṇaṃ evaṃ icchā uppajjati: aho vata mayaṃ na [soka parideva dukkha domanass'upāyāsa dhammā] assāma,||<br />
					na ca vata no soka parideva dukkha domanass'upāyāsā āgaccheyyunti.|| ||</p>

					<p class="f4">Na kho pan'etaṃ icchāya pattabbaṃ,||<br />
					idam pi yamp'icchaṃ na labhati tampi dukkhaṃ.|| ||</p>

					<p class="f4">20. Katame cāvuso saṅkhittena pañc'upādāna-k-khandhā dukkhā?|| ||</p>

					<p class="f4">Seyyath'īdaṃ:||<br />
					rūp'ūpādāna-k-khandho vedan'ūpādāna-k-khandho saññ'ūpādāna-k-khandho saṅkhār'ūpādāna-k-khandho viññāṇ'ūpādāna-k-khandho.</p>

					<p class="f4">Ime vuccant'āvuso saṅkhittena pañc'ūpādāna-k-khandhā dukkhā.|| ||</p>

					<p class="f4">Idaṃ vuccat'āvuso dukkhaṃ ariya-saccaṃ.|| ||</p>

					<p class="f4">21. Katamañ c'āvuso,||<br />
					dukkha-samudayo ariya-saccaṃ?|| ||</p>

					<p class="f4">Yā'yaṃ taṇhā pono-bhavikā nandi-rāga-sahagatā tatra tatr-ā-bhinandinī,||<br />
					seyyath'īdaṃ:||<br />
					kāma-taṇhā bhava-taṇhā vi- <a id="pg251"><span class="f2 g"><b>[251]</b></span></a> bhava-taṇhā.|| ||</p>

					<p class="f4">Idaṃ vuccat'āvuso dukkha-samudayo ariya-saccaṃ.|| ||</p>

					<p class="f4">22. Katamañ c'āvuso dukkha-nirodho ariya-saccaṃ?|| ||</p>

					<p class="f4">Yo tassā yeva taṇhāya asesa-virāga-nirodho cāgo paṭinissaggo mutti anālayo.</p>

					<p class="f4">Idaṃ vuccat'āvuso dukkha-nirodho ariya-saccaṃ.|| ||</p>

					<p class="f4">23. Katamañ c'āvuso dukkha-nirodha-gāminī paṭipadā ariya-saccaṃ?|| ||</p>

					<p class="f4">Ayameva Ariyo Aṭṭhaṅgiko Maggo,||<br />
					seyyath'īdaṃ: sammā-diṭṭhi sammā-saṅkappo sammā-vācā sammā-kammanto sammā ājīvo sammā-vāyāmo sammā-sati sammā-samādhi.|| ||</p>

					<p class="f4">24. Katamā cāvuso sammā-diṭṭhi?|| ||</p>

					<p class="f4">Yaṃ kho āvuso dukkhe ñāṇaṃ dukkha-samudaye ñāṇaṃ dukkha-nirodhe ñāṇaṃ dukkha-nirodha-gāminiyā paṭipadāya ñāṇaṃ.</p>

					<p class="f4">Ayaṃ vuccat'āvuso sammā-diṭṭhi.|| ||</p>

					<p class="f4">25. Katamo cāvuso sammā-saṅkappo?|| ||</p>

					<p class="f4">Nekkhamma-saṅkappo avyāpāda-saṅkappo avihiṃsā-saṅkappo.</p>

					<p class="f4">Ayaṃ vuccat'āvuso sammā-saṅkappo.|| ||</p>

					<p class="f4">26. Katamā cāvuso sammā-vācā?|| ||</p>

					<p class="f4">Musā-vādā veramaṇī,||<br />
					pisuṇāya vācāya veramaṇī,||<br />
					pharusāya vācāya veramaṇī,||<br />
					sampha-p-palāpā veramaṇī.|| ||</p>

					<p class="f4">Ayaṃ vuccat'āvuso sammā-vācā.|| ||</p>

					<p class="f4">27. Katamo cāvuso sammā-kammanto?|| ||</p>

					<p class="f4">Pāṇ-ā-tipātā veramaṇī,||<br />
					adinn'ādānā veramaṇī kāmesu micchā-cārā veramaṇī.|| ||</p>

					<p class="f4">Ayaṃ vuttāvuso sammā-kammanto.|| ||</p>

					<p class="f4">28. Katamo cāvuso sammā ājīvo?|| ||</p>

					<p class="f4">Idh'āvuso ariya-sāvako micchā ājīvaṃ pahāya sammā ājīvena jīvikaṃ kappeti.|| ||</p>

					<p class="f4">Ayaṃ vuccat'āvuso sammā ājīvo.|| ||</p>

					<p class="f4">29. Katamo cāvuso sammā-vāyāmo?|| ||</p>

					<p class="f4">Idh'āvuso,||<br />
					bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyāmati viriyaṃ arabhati cittaṃ paggaṇhāti padahati.|| ||</p>

					<p class="f4">Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati viriyaṃ ārabhati cittaṃ paggaṇhāti padahati.|| ||</p>

					<p class="f4">Anuppannānaṃ kusalānaṃ dham- <a id="pg252"><span class="f2 g"><b>[252]</b></span></a> mānaṃ uppādāya chandaṃ janeti vāyamati viriyaṃ ārabhati cittaṃ paggaṇhāti padahati.|| ||</p>

					<p class="f4">Uppannānaṃ kusalānaṃ dhammānaṃ ṭhitiyā asammosāya bhiyyo bhāvāya vepullāya bhāvanāya pāripūriyā chandaṃ janeti vāyamati viriyaṃ ārabhati cittaṃ paggaṇhāti padahati.|| ||</p>

					<p class="f4">Ayaṃ vuccat'āvuso sammā-vāyāmo.|| ||</p>

					<p class="f4">30. Katamā cāvuso sammā-sati?|| ||</p>

					<p class="f4">Idh'āvuso bhikkhu kāye kāy'ānupassī viharati ātāpī sampajāno satimā vineyya loke abhijjhā domanassaṃ.||<br />
					Vedanāsu vedan'ānupassī viharati ātāpī sampajāno satimā vineyya loke abhijjhā domanassaṃ.|| ||</p>

					<p class="f4">Citte citt'ānupassī viharati ātāpī sampajāno satimā vineyya loke abhijjhā domanassaṃ|| ||</p>

					<p class="f4">Dhammesu Dhamm'ānupassī viharati ātāpī sampajāno satimā vineyya loke abhijjhā domanassaṃ.|| ||</p>

					<p class="f4">Ayaṃ vuccat'āvuso sammā-sati.|| ||</p>

					<p class="f4">31. Katamo cāvuso, sammā-samādhi?|| ||</p>

					<p class="f4">Idh'āvuso, bhikkhu vivicc'eva kāmehi vivicca akusalehi dhammehi sa-vitakkaṃ sa-vicāraṃ viveka-jaṃ pitisukhaṃ paṭhamaṃ-jhānaṃ upasampajja viharati.|| ||</p>

					<p class="f4">Vitakka-vicāranaṃ vūpasamā ajjhattaṃ sampasādanaṃ cetaso ekodi-bhāvaṃ avitakkaṃ avicāraṃ samādhi-jaṃ pitisukhaṃ dutiyaṃ-jhānaṃ upasampajja viharati.|| ||</p>

					<p class="f4">Pītiyā ca virāgā upekkhako ca viharati.</p>

					<p class="f4">Sato ca sampajāno sukhaṃ ca kāyena paṭisaṃvesedeti.</p>

					<p class="f4">Yantaṃ ariyā ācikkhanti 'Upekkhako satimā sukha-vihārī' ti tatiyaṃ dhānaṃ upasampajja viharati.|| ||</p>

					<p class="f4">Sukhassa ca pahānā dukkhassa ca pahānā pubbe va somanassa domanassānaṃ atthaṅ-gamā adukkha-ṃ-asukhaṃ upekkhā sati pārisuddhiṃ catutthaṃ dhānaṃ upasampajja viharati.|| ||</p>

					<p class="f4">Ayaṃ vuccat'āvuso sammā-samādhi.|| ||</p>

					<p class="f4">Idaṃ vuccat'āvuso dukkha-nirodha-gāminī paṭipadā ariya-saccaṃ.|| ||</p>

					<p class="f4">32. Tathāgaten āvuso, arahatā Sammā-SamBuddhena Bārāṇasiyaṃ Isipatane Migadāye anuttaraṃ Dhamma-cakkaṃ pavattitaṃ appavattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ,||<br />
					yad idaṃ imesaṃ catunnaṃ ariya-saccānaṃ ācikkhanā desanā paññapanā paṭṭhapanā vivaraṇā vibhajanā uttānīkammanti.|| ||</p>

					<p class="f4">Idamavoc'āyasmā Sāriputto,||<br />
					atta-manā te bhikkhu āyasmato Sāriputtassa bhāsitaṃ abhinandunti.</p>

					<p class="ctr">Sacca-Vibhaṅga Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>