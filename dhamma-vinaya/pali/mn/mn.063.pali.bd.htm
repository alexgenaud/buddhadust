<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya 63 wherein Malunkyaputta, dissatisfied that the Buddha has not answered a number of questions concerning existence and non-existence confronts Gotama who explains to him that these questions are not expounded upon because they are not relevant to the goal of ending suffering. This sutta contains the famous simile of the man who refuses to accept medical treatment for an arrow wound until he knows all about the arrow, the shooter, etc.">
<title>MN 63: Cula Malunkya Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					2. Bhikkhu Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p63">Sutta 63</a></h4>

					<h1>Cūḷa Māluŋkya Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/bit/bit-13.htm#mn63">wrrn</a>][<a href="../../../dhamma-vinaya/thom/mn/mn.063.thom.htm">thom</a>][<a href="../../../dhamma-vinaya/chlm/mn/mn.063.chlm.sbb.htm#p1">chlm</a>][<a href="../../../dhamma-vinaya/pts/mn/mn.063.horn.pts.htm">pts</a>][<a href="../../../dhamma-vinaya/ati/mn/mn.063.than.ati.htm#p1">than</a>][<a href="../../../dhamma-vinaya/wp/mn/mn.063.ntbb.wp.htm">ntbb</a>][<a href="../../../dhamma-vinaya/mnl/mn/mn.063.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme. Atha kho āyasmato māluŋkyaputtassa raho-gatassa patisallīnassa evaɱ cetaso parivitakko udapādi: yāni'māni diṭṭhi-gatāni Bhagavatā avyākatāni ṭhapitāni paṭikkhittāni. Sassato loko iti pi, asassato loko iti pi, antavā loko iti pi, anantavā loko iti pi, taɱ jīvaɱ taɱ sarīraɱ iti pi, aññaɱ jīvaɱ aññaɱ sarīraɱ iti pi, hoti Tathāgato param maraṇā iti pi, na hoti Tathāgato param maraṇā iti pi, hoti ca na ca hoti Tathāgato param maraṇā iti pi, n'eva hoti na na hoti Tathāgato param maraṇā iti pi, tāni me Bhagavā na vyākaroti. Yāni me Bhagavā na vyākaroti, tamme na ruccati, tamme na khamati, so'haɱ Bhagavantaɱ upasankamitvā etam atthaɱ pucchissāmi. Sace me Bhagavā vyākarissati: sassato lokoti vā, asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vā evā'haɱ Bhagavati Brahma-cariyaɱ carissāmi. No ce me Bhagavā vyākaroti: sassato lokoti vā, asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, evāhaɱ sikkhaɱ pacca-k-khāya hīnāyāvattissāmīti. <a id="pg427"><span class="f2 g"><b>[427]</b></span></a>|| ||</p>

					<p class="f4">Atha kho āyasmā māluŋkyaputto sāyaṇha-samayaɱ patisallānā vuṭṭhito yena Bhagavā ten'upasankami. Upasaŋkamitvā Bhagavantaɱ abhivādetvā eka-m-antaɱ nisīdi. Eka-m-antaɱ nisinno kho āyasmā māluŋkyaputto Bhagavantaɱ etad avoca:|| ||</p>

					<p class="f4">Idha mayhaɱ bhante raho-gatassa patisallīnassa evaɱ cetaso parivitakko udapādi: yān'imāni diṭṭhi-gatāni Bhagavatā avyākatāni ṭhapitāni paṭikkhittāni: sassato loko iti pi, asassato loko iti pi antavā loko iti pi, anantavā loko iti pi, taɱ jīvaɱ taɱ sarīraɱ iti pi, aññaɱ jīvaɱ aññaɱ sarīraɱ iti pi,hoti Tathāgato param maraṇā iti pi, na hoti Tathāgato param maraṇā iti pi, hoti ca na ca hoti Tathāgato param maraṇā iti pi, n'eva hoti na na hoti Tathāgato param maraṇā iti pi, tāni me Bhagavā na vyākaroti. Yāni me Bhagavā na vyākaroti, tamme na ruccati, tamme na khamati. So'haɱ Bhagavantaɱ upasankamitvā etam atthaɱ pucchissāmi. Sace me Bhagavā vyākarissati. Sassato lokoti vā, asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vā, evāhaɱ Bhagavati Brahma-cariyaɱ carissāmi. No ce me Bhagavā vyākarissati: sassato lokoti vā, asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vā, evāhaɱ sikkhaɱ pacca-k-khāya hīnāyāvattissāmīti.|| ||</p>

					<p class="f4">Sace Bhagavā jānāti, 'sassato loko'ti, sassato lokoti me Bhagavā vyākarotu. Sace Bhagavā jānāti, 'asassato loko'ti asassato lokoti me Bhagavā vyākarotu. No ce Bhagavā jānāti, 'sassato lokoti vā asassato lokoti vā, ajānato kho pana apassato etad eva ujukaɱ hoti yad idaɱ, 'na jānāmi na passāmī' ti.|| ||</p>

					<p class="f4">Sace Bhagavā jānāti, 'antavā loko'ti, antavā lokoti me Bhagavā vyākarotu. Sace Bhagavā jānāti, 'anantavā loko'ti anantavā lokoti me Bhagavā vyākarotu. No ce Bhagavā jānāti, 'antavā lokoti vā anantavā lokoti vā, ajānato kho pana apassato etad eva ujukaɱ hoti yad idaɱ, 'na jānāmi na passāmī' ti.|| ||</p>

					<p class="f4">Sace Bhagavā jānāti 'taɱ jīvaɱ taɱ sarīra'nti. Taɱ jīvaɱ taɱ sarīranti me Bhagavā vyākarotu. Sace Bhagavā jānāti 'aññaɱ jīvaɱ aññaɱ sarīra'nti. Aññaɱ jīvaɱ aññaɱ sarīranti me Bhagavā vyākarotu. No ce Bhagavā jānāti 'taɱ jīvaɱ taɱ sarīranti vā aññaɱ jīvaɱ aññaɱ sarīra'nti vā, ajānato kho pana apassato etad eva ujukaɱ hoti yad idaɱ 'na jānāmi na passāmī' ti.|| ||</p>

					<p class="f4">Sace Bhagavā jānāti 'hoti Tathāgato param maraṇā' ti. Hoti Tathāgato param maraṇāti <a id="pg428"><span class="f2 g"><b>[428]</b></span></a> me Bhagavā vyākarotu. Sace Bhagavā jānāti 'na hoti Tathāgato param maraṇā' ti. Na hoti Tathāgato param maraṇāti me Bhagavā vyākarotu. No ce Bhagavā jānāti hoti Tathāgato param maraṇāti vā na hoti Tathāgato param maraṇāti vā ajānato kho pana apassato etad eva ujukaɱ hoti yad idaɱ 'na jānāmi na passāmī' ti.|| ||</p>

					<p class="f4">Sace Bhagavā jānāti 'hoti ca na ca hoti Tathāgato param maraṇā' ti. Hoti ca na ca hoti Tathāgato param maraṇāti me Bhagavā vyākarotu. Sace Bhagavā jānāti 'n'eva hoti na na hoti Tathāgato param maraṇā' ti. N'eva hoti na na hoti Tathāgato param maraṇāti me Bhagavā bākarotu. No ce Bhagavā jānāti hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vā, ajānato kho pana apassato etad eva ujukaɱ hoti, yad idaɱ na jānāmi na passāmī' ti.|| ||</p>

					<p class="f4">Kin nu1 tāhaɱ māluŋkyaputta evaɱ avacaɱ: ehi tvaɱ māluŋkyaputta mayi brāhmacariyaɱ cara, ahante vyākarissāmi: sassato lokoti vā asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti. - No h'etaɱ bhante. Tvaɱ vā pana maɱ evaɱ avaca: ahaɱ bhante Bhagavati Brahma-cariyaɱ carissāmi, Bhagavā me vyākarissati: sassato lokoti vā asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti no h'etaɱ bhante.|| ||</p>

					<p class="f4">Iti kira māluŋkyaputta nevāhantaɱ vadāmi: ehi tvaɱ māluŋkyaputta mayi Brahma-cariyaɱ cara, ahaɱ te vyākarissāmi: sassato lokoti vā asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti. Na pi kira maɱ tvaɱ vadesi: ahaɱ bhante Bhagavati Brahma-cariyaɱ carissāmi Bhagavā me vyākarissati: sassato lokoti vā asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti. Evaɱ sante mogha-purisa ko santo kaɱ paccācikkhasi.|| ||</p>

					<p class="f4">Yo kho māluŋkyaputta evaɱ vadeyya: na tāvāhaɱ Bhagavati Brahma-cariyaɱ carissāmi, yāva me Bhagavā na vyākarissati: sassato lokoti vā asassato lokoti vā antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti <a id="pg429"><span class="f2 g"><b>[429]</b></span></a> vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti. Avyākatam eva taɱ māluŋkyaputta Tathāgatena assa. Atha so puggalo kālaɱ kareyya, seyyathā pi māluŋkyaputta puriso sallena viddho assa savisena gāḷhapalepanena. Tassa mitt-ā-maccā ñātisā-lohitā bhisakkaɱ salla-kattaɱ upaṭṭhapeyyuɱ, so evaɱ vadeyya: na tāvāhaɱ imaɱ sallaɱ āharissāmi. Yāva na taɱ purisaɱ jānāmi, yenamhi viddho: khattiyo vā brāhmaṇo vā vesso vā suddovāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ purisaɱ jānāmi, yenamhi viddho: evaɱ nāmo evaɱ-gotto itivāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ purisaɱ jānāmi, yenamhi viddho dīgho vā rasso vā majjhimo vāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi yāva na taɱ purisaɱ jānāmi yenamhi viddho: kālo vā sāmo vā maŋguracchavi vāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi, yāva na taɱ purisaɱ jānāmi, yenamhi viddho: asukasmiɱ gāme vā nigame vā nagare vāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi yāva na taɱ dhanuɱ jānāmi, yenamhi viddho: yadi vā cāpo yadi vā kodaṇḍoti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi, yāva na taɱ jiyaɱ jānāmi yāyamhi viddho: yadi vā akkassa yadi vā saṇṭhassa1 yadi vā nahārussa yadi vā maruvāya yadi vā khīrapaṇṇinoti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ kaṇḍaɱ jānāmi. Yenamhi viddho: yadi vā kacchaɱ yadi vā ropimanti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ kaṇḍaɱ jānāmi yenamhi viddho: yassa pattehi vājitaɱ, yadi vā gijjhassa yadi vā kaŋkassa yadi vā kulalassa yadi vā morassa yadi vā sithilahaṇunoti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ kaṇḍaɱ jānāmi. Yenamhi viddho: yassa nahārunā2 parikkhittaɱ, yadi vā gavassa yadi vā mahisassa2 yadi vā roruvassa. Yadi vā semhārassāti.|| ||</p>

					<p class="f4">So evaɱ vadeyya: na tāvāhaɱ imaɱ sallaɱ āharissāmi. Yāva na taɱ sallaɱ jānāmi. Yenamhi viddho: yadi vā sallaɱ yadi vā khurappaɱ yadi vā vekaṇḍaɱ yadi vā nārācaɱ yadi vā vacchadantaɱ yadi vā karavīrapattanti. <a id="pg430"><span class="f2 g"><b>[430]</b></span></a> aññātam eva taɱ māluŋkyaputta tena purisena assa. Atha so puriso kālaɱ kareyya.|| ||</p>

					<p class="f4">Evam eva kho māluŋkyaputta yo evaɱ vadeyya: na tāvāhaɱ Bhagavati Brahma-cariyaɱ carissāmi, yāva me Bhagavā na vyākarissati: sassato lokoti vā asassato lokoti vā, antavā lokoti vā, anantavā lokoti vā, taɱ jīvaɱ taɱ sarīranti vā, aññaɱ jīvaɱ aññaɱ sarīranti vā, hoti Tathāgato param maraṇāti vā, na hoti Tathāgato param maraṇāti vā, hoti ca na ca hoti Tathāgato param maraṇāti vā, n'eva hoti na na hoti Tathāgato param maraṇāti vāti. Avyākatam eva taɱ māluŋkyaputta Tathāgatena assa. Atha so puggalo kālaɱ kareyya.|| ||</p>

					<p class="f4">Sassato lokoti vā māluŋkyaputta diṭṭhiyā sati brahma-cariy-a-vāso abhavissāti. Evaɱ no. Asassato lokoti māluŋkyaputta diṭṭhiyā sati brahma-cariy-a-vāso abhavissāti. Evam pi no. Sassato lokoti māluŋkyaputta diṭṭhiyā sati asassato lokoti vā diṭṭhiyā sati attheva jāti, atthi jarā, atthi maraṇaɱ, santi soka-parideva-dukkha-domanass'-upāyāsā yes'āhaɱ diṭṭhe'va dhamme nighātaɱ paññā-pemi.|| ||</p>

					<p class="f4">Antavā lokoti māluŋkyaputta diṭṭhiyā sati brahma-cariy-a-vāso abhavissāti. Evaɱ no. Anantavā lokoti māluŋkyaputta diṭṭhiyā sati brahma-cariy-a-vāso abhavissāti. Evam pi no. Antavā lokoti māluŋkyaputta diṭṭhiyā sati anantavā lokoti vā diṭṭhiyā sati attheva jāti, atthi jarā, atthi maraṇaɱ, santi soka-parideva-dukkha-domanass'-upāyāsā yesā'haɱ diṭṭhe'va dhamme nighātaɱ paññā-pemi.</p>

					<p class="f4">Taɱ jīvaɱ taɱ sarīranti māluŋkyaputta diṭṭhiyā sati brahma-cariy-a-vāso abhavissāti. Evaɱ no. Aññaɱ jīvaɱ aññaɱ sarīranti maluŋkyaputta diṭṭhiyā sati brahma-cariy-a-vāso abhavissāti. Evam pi no. Taɱ jīvaɱ taɱ sarīranti māluŋkyaputta diṭṭhiyā sati aññaɱ jīvaɱ aññaɱ sarīranti vā diṭṭhiyā sati attheva jāti, atthi jarā, atthi maraṇaɱ, santi soka-parideva-dukkha-domanass'-upāyāsā yes'āhaɱ diṭṭhe'va dhamme nighātaɱ paññā-pemi.|| ||</p>

					<p class="f4">Hoti Tathāgato param maraṇāti māluŋkyaputta diṭṭhiyā sati brahma-cariy-a-vāso abhavissāti. Evaɱ no. Na hoti Tathāgato param maraṇāti māluŋkyaputta diṭṭhiyā sati brahma-cariy-a-vāso abhavissāti. Evam pi no. Hoti Tathāgato param maraṇāti māluŋkyaputta diṭṭhiyā sati. Na hoti Tathāgato param maraṇāti vā diṭṭhiyā sati attheva jāti, atthi jarā, atthi maraṇaɱ, <a id="pg431"><span class="f2 g"><b>[431]</b></span></a> santi soka-parideva-dukkha-domanass'-upāyāsā. Yesā'haɱ diṭṭhe'va dhamme nighātaɱ paññā-pemi.|| ||</p>

					<p class="f4">Hoti ca na ca hoti Tathāgato param maraṇāti māluŋkyaputta diṭṭhiyā sati brahma-cariy-a-vāso abhavissāti. Evaɱ no. N'eva hoti na na hoti Tathāgato param maraṇāti māluŋkyaputta diṭṭhiyā sati brahma-cariy-a-vāso abhavissāti, evam pi no. Hoti ca na ca hoti Tathāgato param maraṇāti māluŋkyaputta diṭṭhiyā sati n'eva hoti na na hoti Tathāgato param maraṇāti vā diṭṭhiyā sati attheva jāti atthi jarā, atthi maraṇaɱ, santi soka-parideva-dukkha-domanassupāsāyā, yesā'haɱ diṭṭhe'va dhamme nighātaɱ paññā-pemi.|| ||</p>

					<p class="f4">Tasmā ti ha māluŋkyaputta avyākatañ ca me avyākatato dhāretha. Byākatañ ca me vyākato dhāretha. Kiñca māluŋkyaputta mayā avyākataɱ: sassato lokoti maluŋkyaputta mayā avyākataɱ, asassato lokoti mayā avyākataɱ, antavā lokoti mayā avyākataɱ, anantavā lokoti mayā avyākataɱ, taɱ jīvaɱ taɱ sarīranti mayā avyākataɱ, aññaɱ jīvaɱ aññaɱ sarīranti mayā avyākataɱ, hoti Tathāgato param maraṇāti mayā avyākataɱ, na hoti Tathāgato param maraṇāti mayā avyākataɱ, hoti ca na ca hoti Tathāgato param maraṇāti mayā avyākataɱ, n'eva hoti na na hoti Tathāgato param maraṇāti mayā avyākataɱ kasmā c'etaɱ māluŋkyaputta mayā avyākataɱ: na h'etaɱ māluŋkyaputta attha-saɱhitaɱ, nādiBrahma-cariyakaɱ, n'etaɱ1 nibbidāya. Na virāgāya na nirodhāya na upasamāya na abhiññāya na sambodhāya. Na nibbānāya saŋvattati. Tasmā taɱ mayā avyākataɱ,</p>

					<p class="f4">Kiñca māluŋkyaputta mayā vyākataɱ: idaɱ dukkhan ti māluŋkyaputta mayā vyākataɱ, ayaɱ dukkha-samudayo ti mayā vyākataɱ, ayaɱ dukkha-nirodho ti mayā vyākataɱ, ayaɱ dukkha-nirodha-gāminī-paṭipadā ti mayā vyākataɱ. Kasmā c'etaɱ māluŋkyaputta mayā vyākataɱ: etañhi māluŋkyaputta attha-saɱhitaɱ, etaɱ ādiBrahma-cariyakaɱ etaɱ nibbidāya virāgāya nirodhāya upasamāya abhiññāya sambodhāya nibbānāya saŋvattati. Tasmā taɱ mayā vyākataɱ. Tasmā ti ha māluŋkyaputta <a id="pg432"><span class="f2 g"><b>[432]</b></span></a> avyākatañ ca me avyākatato dhāretha. Byākatañ ca me vyākatato dhārethāti.|| ||</p>

					<p class="f4">Idam avoca Bhagavā. Attamano āyasmā māluŋkyaputto Bhagavato bhāsitaɱ abhinandīti.|| ||</p>

					<p class="f4 ctr">Cūḷamāluŋkyasuttaɱ tatiyaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>