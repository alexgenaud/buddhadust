<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 144. Sāriputta and Maha Cunda visit Channa who is dying a painful death. Channa announces he will 'take the knife' (commit suicide). Sāriputta questions him as to his understanding of Dhamma and Maha Cunda recites for him a saying of the Buddha warning against the wavering that results from attachments. Later, after Channa has 'taken the knife' Sāriputta questions the Buddha as to Channa's fate. The Buddha states that his was a blameless end." />
<title>MN 144: Chann'Ovāda Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					5. Saḷāyatana Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p144">Sutta 144</a></h4>

					<h1>Chann'Ovāda Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg263"><span class="f2 g"><b>[263]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.144.chlm.sbb.htm#p1">chlm</a>][<a href="../../../dhamma-vinaya/pts/mn/mn.144.horn.pts.htm#p1">pts</a>][<a href="../../../dhamma-vinaya/mnl/mn/mn.144.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ bhagavā Rājagahe viharati Veḷuvane Kalandaka nivāpe.|| ||</p>

					<p class="f4">Tena kho pana samayen'āyasmā ca Sāriputto āyasmā ca Mahā Cundo āyasmā ca Channo||<br />
					Gijjhakūṭe pabbate viharanti.|| ||</p>

					<p class="f4">Tena kho pana samayen'āyasmā Channo||<br />
					ābādhiko hoti dukkhito bāḷha-gilāno.</p>

					<p class="f4">Atha kho āyasmā Sāriputto sāyanha-samayaɱ paṭi sallānā vuṭṭhito||<br />
					yen āyasmā Mahā Cundo ten'upasaɱkami.|| ||</p>

					<p class="f4">Upasan-kamitvā āyasmantaɱ mahācundaɱ etad avoca:|| ||</p>

					<p class="f4">"Āyām āvuso Cunda,||<br />
					yen āyasmā Channo ten'upasaɱkamissāma Gilānapucchakā" ti.|| ||</p>

					<p class="f4">"Evam āvuso" ti kho āyasmā Mahā Cundo||<br />
					āyasmato Sāriputtassa paccassosi.|| ||</p>

					<p class="f4">Atha kho āyasmā ca Sāriputto āyasmā ca Mahā Cundo||<br />
					yen āyasmā Channo ten'upasaɱkamiɱsu.|| ||</p>

					<p class="f4">Upasan-kamitvā āyasmatā Channena saddhiɱ sammodiɱsu.|| ||</p>

					<p class="f4">Sammodanīyaɱ <a id="pg264"><span class="f2 g"><b>[264]</b></span></a> kathaɱ sārāṇīyaɱ vitisāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinno kho āyasmā Sāriputto āyasmantaɱ Channaɱ etad avoca:|| ||</p>

					<p class="f4">"Kacci te āvuso Channa khamanīyaɱ,||<br />
					kacci yāpanīyaɱ,||<br />
					kacci dukkhā vedanā||<br />
					paṭi-k-kamanti no abhi-k-kamanti,||<br />
					paṭikkamosānaɱ paññāyati no abhi-k-kamo" ti?|| ||</p>

					<p class="f4">"Na me āvuso Sāriputta khamanīyaɱ,||<br />
					na yāpanīyaɱ,||<br />
					bāḷhā me dukkhā vedanā||<br />
					abhi-k-kamanti no paṭi-k-kamanti,||<br />
					abhi-k-kam'osānaɱ paññāyati no paṭikkamo||<br />
					seyyathā pi āvuso balavā puriso tiṇhena sikharena muddhānaɱ abhimantheyya||<br />
					evam eva kho āvuso adhimattā vātā muddhānaɱ upahananti.|| ||</p>

					<p class="f4">Na me āvuso Sāriputta khamanīyaɱ,||<br />
					na yāpanīyaɱ,||<br />
					bāḷhā me dukkhā vedanā||<br />
					abhi-k-kamanti no paṭi-k-kamanti,||<br />
					abhi-k-kam'osānaɱ paññāyati no paṭikkamo||<br />
					seyyathā pi āvuso balavā puriso daḷhena varattakhaṇḍena sīse sīsaveṭhaɱ dadeyya,||<br />
					evam eva kho āvuso adhimattā me sīse vedanā.|| ||</p>

					<p class="f4">Na me āvuso khamanīyaɱ,||<br />
					na yāpanīyaɱ,||<br />
					bāḷhā me dukkhā vedanā||<br />
					abhi-k-kamanti no paṭi-k-kamanti,||<br />
					abhi-k-kam'osānaɱ paññāyati no paṭikkamo||<br />
					seyyathā pi āvuso dakkho go-ghātako vā||<br />
					go-ghātakantevāsī vā||<br />
					tiṇhena govikantanena kucchiɱ parikanenteyya,||<br />
					evam eva kho āvuso adhimattā vātā kucchiɱ parikantanti.|| ||</p>

					<p class="f4">Na me āvuso khamanīyaɱ,||<br />
					na yāpanīyaɱ,||<br />
					bāḷhā me dukkhā vedanā||<br />
					abhi-k-kamanti no paṭi-k-kamanti,||<br />
					abhi-k-kam'osānaɱ paññāyati no paṭikkamo||<br />
					seyyathā pi āvuso dve balavanto purisā dubbalataraɱ purisaɱ nānā-bāhāsu gahetvā aṅg'ārakāsuyā santāpeyyuɱ,||<br />
					samparitāpeyyuɱ,||<br />
					evam eva kho āvuso adhimanto kāyasmiɱ ḍāho.|| ||</p>

					<p class="f4">Na me āvuso khamanīyaɱ,||<br />
					na yāpanīyaɱ,||<br />
					bāḷhā me dukkhā vedanā,||<br />
					abhi-k-kamanti no paṭi-k-kamanti,||<br />
					abhi-k-kam'osānaɱ paññāyati no paṭikkamo||<br />
					satthaɱ āvuso Sāriputta āharissāmi nāvakaṅkhāmi jīvitan" ti.|| ||</p>

					<p class="f4">Mā āyasmā Channo satthaɱ āharesi.|| ||</p>

					<p class="f4">Yāpet āyasmā Channo,||<br />
					yāpentaɱ mayaɱ āyasmantaɱ Channaɱ icchāma,||<br />
					sace āyasmato Channassa n'atthi sappāyāni bhojanāni,||<br />
					ahaɱ āyasmato Channassa sappāyāni bhojanāni pariyesissāmi,||<br />
					sace āyasmato Channassa n'atthi sappāyāni bhesajjāni,||<br />
					ahaɱ āyasmato Channassa sappāyāni bhesajjāni pariyesissāmi,||<br />
					sace āyasmato Channassa n'atthi patirūpā upaṭṭhākā,||<br />
					ahaɱ āyasmantaɱ Channaɱ upaṭṭhahissāmi,||<br />
					māyasmā Channo satthaɱ āharesi,||<br />
					yāpet āyasmā Channo,||<br />
					yāpentaɱ mayaɱ āyasmantaɱ Channaɱ icchāmā" ti.|| ||</p>

					<p class="f4">"Na me āvuso Sāriputta n'atthi sappāyāni bhojanāni,||<br />
					atthi me sappāyāni bhojanāni,||<br />
					na pi me n'atthi sappāyāni bhesajjāni,||<br />
					atthi me sappāyāni bhesajjāni,||<br />
					na pi me n'atthi patirūpā upaṭṭhākā,||<br />
					atthi me patirūpā upaṭṭhākā.|| ||</p>

					<p class="f4">Api ca me āvuso Satthā pariciṇṇo dīgha-rattaɱ manāpen'eva no amanāpena,||<br />
					etaɱ hi āvuso sāvakassa patirūpaɱ yaɱ Satthāraɱ paricareyya manāpen'eva no amanāpena;|| ||</p>

					<p class="f4">'Taɱ anupavajjaɱ Channo bhikkhu satthaɱ āharissatī' ti|| ||</p>

					<p class="f4">evam etaɱ āvuso Sāriputta dhārehī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Puccheyyāma mayaɱ āyasmantaɱ Channaɱ||<br />
					kañcīd eva desaɱ,||<br />
					sace āyasmā Channo okāsaɱ karoti pañhassa veyyākaraṇāyā" ti.|| ||</p>

					<p class="f4">"Pucch'āvuso Sāriputta sutvā vedissāmā" ti.|| ||</p>

					<p class="f4">"Cakkhuɱ āvuso Channa,||<br />
					cakkhu-viññāṇaɱ||<br />
					cakkhu-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					<a id="pg265"><span class="f2 g"><b>[265]</b></span></a> eso me attā' ti samanupassasi?|| ||</p>

					<p class="ctr c">&#9632;</p>

					<p class="f4">Sotaɱ āvuso Channa,||<br />
					sota-viññāṇaɱ||<br />
					sota-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti samanupassasi?|| ||</p>

					<p class="ctr c">&#9632;</p>

					<p class="f4">Ghānaɱ āvuso Channa,||<br />
					ghāna-viññāṇaɱ||<br />
					ghāna-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti samanupassasi?|| ||</p>

					<p class="ctr c">&#9632;</p>

					<p class="f4">Jivhaɱ āvuso Channa,||<br />
					jivhā-viññāṇaɱ||<br />
					jivhā-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti samanupassasi?|| ||</p>

					<p class="ctr c">&#9632;</p>

					<p class="f4">Kāyaɱ āvuso Channa,||<br />
					kāya-viññāṇaɱ||<br />
					kāya-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti samanupassasi?|| ||</p>

					<p class="ctr c">&#9632;</p>

					<p class="f4">Manaɱ āvuso Channa,||<br />
					mano-viññāṇaɱ||<br />
					mano-viññāṇa-viññātabbe dhamme,|| ||</p>

					<p class="f4">'Etaɱ mama,||<br />
					eso ham asmi,||<br />
					eso me attā' ti samanupassasi" ti?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Cakkhuɱ āvuso Sāriputta,||<br />
					cakkhu-viññāṇaɱ||<br />
					cakkhu-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi.|| ||</p>

					<p class="ctr c">&#9632;</p>

					<p class="f4">Sotaɱ āvuso Sāriputta,||<br />
					sota-viññāṇaɱ||<br />
					sota-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi.|| ||</p>

					<p class="ctr c">&#9632;</p>

					<p class="f4">Ghānaɱ āvuso Sāriputta,||<br />
					ghāna-viññāṇaɱ||<br />
					ghāna-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi.|| ||</p>

					<p class="ctr c">&#9632;</p>

					<p class="f4">Jivhaɱ āvuso Sāriputta,||<br />
					jivhā-viññāṇaɱ||<br />
					jivhā-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi.|| ||</p>

					<p class="ctr c">&#9632;</p>

					<p class="f4">Kāyaɱ āvuso Sāriputta,||<br />
					kāya-viññāṇaɱ||<br />
					kāya-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi.|| ||</p>

					<p class="ctr c">&#9632;</p>

					<p class="f4">Manaɱ āvuso Sāriputta,||<br />
					mano-viññāṇaɱ||<br />
					mano-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā' ti samanupassāmi" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Cakkhusmiɱ āvuso Channa,||<br />
					cakkhu-viññāṇe,||<br />
					cakkhu-viññāṇa-viññātabbesu dhammesu||<br />
					kiɱ disvā||<br />
					kiɱ abhiññāya||<br />
					cakkhuɱ||<br />
					cakkhu-viññāṇaɱ||<br />
					cakkhu-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p class="ctr c">&#9632;</p>

					<p class="f4">Sotasmiɱ āvuso Sāriputta,||<br />
					sota-viññāṇaɱ||<br />
					sota-viññāṇa-viññātabbe dhamme:||<br />
					kiɱ disvā||<br />
					kiɱ abhiññāya||<br />
					sotuɱ||<br />
					sota-viññāṇaɱ||<br />
					sota-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p class="ctr c">&#9632;</p>

					<p class="f4">Ghānasmiɱ āvuso Channa,||<br />
					ghāna-viññāṇe,||<br />
					ghāna-viññāṇa-viññātabbesu dhammesu||<br />
					kiɱ disvā||<br />
					kiɱ abhiññāya||<br />
					ghānaɱ||<br />
					ghāna-viññāṇaɱ||<br />
					ghāna-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p class="ctr c">&#9632;</p>

					<p class="f4">Jivhāya āvuso Channa,||<br />
					jivha-viññāṇe,||<br />
					jivhā-viññāṇa-viññātabbesu dhammesu||<br />
					kiɱ disvā||<br />
					kiɱ abhiññāya||<br />
					jivhaɱ||<br />
					jivhā-viññāṇaɱ||<br />
					jivhā-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p class="ctr c">&#9632;</p>

					<p class="f4">Kayasmiɱ āvuso Channa,||<br />
					kaya-viññāṇe,||<br />
					kaya-viññāṇa-viññātabbesu dhammesu||<br />
					kiɱ disvā||<br />
					kiɱ abhiññāya||<br />
					kayaɱ||<br />
					kaya-viññāṇaɱ||<br />
					kaya-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p class="ctr c">&#9632;</p>

					<p class="f4">Manasmiɱ āvuso Channa,||<br />
					mano-viññāṇe,||<br />
					mano-viññāṇa-viññātabbesu dhammesu||<br />
					kiɱ disvā||<br />
					kiɱ abhiññāya||<br />
					manaɱ||<br />
					mano-viññāṇaɱ||<br />
					mano-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassasi?|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">"Cakkhusmiɱ āvuso Sāriputta,||<br />
					cakkhu-viññāṇe||<br />
					cakkhu-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					cakkhuɱ||<br />
					cakkhu-viññāṇaɱ||<br />
					cakkhu-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p class="ctr c">&#9632;</p>

					<p class="f4">Sotasmiɱ āvuso Sāriputta,||<br />
					sota-viññāṇe||<br />
					sota-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					sotaɱ||<br />
					sota-viññāṇaɱ||<br />
					sota-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p class="ctr c">&#9632;</p>

					<p class="f4">Ghānasmiɱ āvuso Sāriputta,||<br />
					ghāna-viññāṇe||<br />
					ghāna-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					ghānaɱ||<br />
					ghāna-viññāṇaɱ||<br />
					ghāna-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p class="ctr c">&#9632;</p>

					<p class="f4">Jivhāya āvuso Sāriputta,||<br />
					jivha-viññāṇe||<br />
					jivhā-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					jivhaɱ||<br />
					jivhā-viññāṇaɱ||<br />
					jivhā-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p class="ctr c">&#9632;</p>

					<p class="f4">Kāyasmiɱ āvuso Sāriputta,||<br />
					kāya-viññāṇe||<br />
					kāya-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					kāyaɱ||<br />
					kāya-viññāṇaɱ||<br />
					kāya-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p class="ctr c">&#9632;</p>

					<p class="f4">Manasmiɱ āvuso Sāriputta,||<br />
					mano-viññāṇe||<br />
					<a id="pg266"><span class="f2 g"><b>[266]</b></span></a> mano-viññāṇa-viññātabbesu dhammesu||<br />
					nirodhaɱ disvā||<br />
					nirodhaɱ abhiññāya||<br />
					manaɱ||<br />
					mano-viññāṇaɱ||<br />
					mano-viññāṇa-viññātabbe dhamme:|| ||</p>

					<p class="f4">"N'etaɱ mama,||<br />
					n'eso ham asmi,||<br />
					na me so attā" ti samanupassāmi.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Evaɱ vutte āyasmā Mahā Cundo āyasmantaɱ Channaɱ etad avoca:|| ||</p>

					<p class="f4">"Tasmā'ti ha āvuso Channa,||<br />
					idam pi tassa Bhagavato sāsanaɱ niccakappaɱ sādhukaɱ manasi kātabbaɱ:|| ||</p>

					      <p class="f4 in2">'Nissitassa calitaɱ,||<br />
							anissitassa calitaɱ n'atthi,||<br />
							calite asati passaddhi hoti,||<br />
							passaddhiyā sati nati na hoti,||<br />
							natiyā asati āgatigati na hoti,||<br />
							āgatigatiyā asati cutupapāto na hoti,||<br />
							cut'upapāte asati nevidha na huraɱ||<br />
							na ubhayam antarena esevanto dukkhassā' ti.|| ||</p>

					<p class="f4">Atha kho āyasmā ca Sāriputto||<br />
					āyasmā ca Mahā Cundo||<br />
					āyasmantaɱ Channaɱ iminā ovādena ovaditvā uṭṭhāy āsanā pakkamiɱsu.|| ||</p>

					<p class="f4">Atha kho āyasmā Channo acira-pakkantesu||<br />
					tesu āyasmantesu satthaɱ āharesi.|| ||</p>

					<p class="f4">Atha kho āyasmā Sāriputto yena bhagavā ten'upasaɱkami.|| ||</p>

					<p class="f4">Upasan-kamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Sāriputto Bhagavantaɱ etad avoca:|| ||</p>

					<p class="f4">"Āyasmatā bhante, Channena satthaɱ āharitaɱ,||<br />
					tassa kā gati ko abhisamparāyo" ti?|| ||</p>

					<p class="f4">"Nanu te Sāriputta,||<br />
					Channena bhikkhunā sammukhāyeva anupavajjatā khyākatā" ti?|| ||</p>

					<p class="f4">"Atthi bhante, pubbacīraɱ nāma Vajjigāmo,||<br />
					tatth āyasmato Channassa mitta kulāni||<br />
					suhajja kulāni||<br />
					upavajja kulānī" ti.|| ||</p>

					<p class="f4">Honti hete Sāriputta,||<br />
					Channassa bhikkhuno mitta kulāni||<br />
					suhajja kulāni||<br />
					upavajjakulāni,||<br />
					na kho panāhaɱ Sāriputta,||<br />
					ettāvatā:|| ||</p>

					<p class="f4">'Sa-upavajjo' ti vadāmi.|| ||</p>

					<p class="f4">Yo kho Sāriputta imañ ca kāyaɱ nikkhipati,||<br />
					aññañ ca kāyaɱ upādiyati,||<br />
					tam ahaɱ:|| ||</p>

					<p class="f4">'Sa-upavajjo' ti vadāmi.|| ||</p>

					<p class="f4">Taɱ Channassa bhikkhuno n'atthi,||<br />
					anupavajjaɱ Channena bhikkhunā satthaɱ āharitan" ti.|| ||</p>

					<p class="f4">Idam avoca Bhagavā. Attamano āyasmā Sāriputto Bhagavato bhāsitaɱ 'abhinandī' ti.|| ||</p>

					<p class="ctr">Chann'Ovāda Suttaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>