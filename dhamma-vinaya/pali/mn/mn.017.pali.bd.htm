<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 17.The Buddha gives a dissertation on how to evaluate whether or not a bhikkhu should continue to live in a forest, in a small town, in a city, in a district or dependent on the support of an individual." />
<title>MN 17: Vana-Pattha Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					2. Sīhanāda Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p17">Sutta 17</a></h4>

					<h1>Vana-Pattha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg104"><span class="f2 g"><b>[104]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/mn/mn.017.horn.pts.htm#p1">pts</a>][<a href="../../../dhamma-vinaya/chlm/mn/mn.017.chlm.sbb.htm#p1">chlm</a>][<a href="../../../dhamma-vinaya/wp/mn/mn.017.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.017.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti||<br />
					te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Vana-pattha-pariyā'yaɱ vo bhikkhave desissāmi,||<br />
					taɱ suṇātha,||<br />
					sādhukaɱ manasi karotha,||<br />
					bhāsissāmī" ti.|| ||</p>

					<p class="f4">"Evaɱ bhante" ti kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">3. "Idha, bhikkhave, bhikkhu aññataraɱ vana-patthaɱ upanissāya viharati.|| ||</p>

					<p class="f4">Tassa taɱ vana-patthaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti <a id="pg105"><span class="f2 g"><b>[105]</b></span></a> paṭisañcikkhitabbaɱ:|| ||</p>

					<p class="f4">'Ahaɱ kho imaɱ vana-patthaɱ upanissāya viharāmi.|| ||</p>

					<p class="f4">Tassa taɱ vana-patthaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					tamhā vana-patthā pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Idha pana bhikkhave bhikkhu aññataraɱ vana-patthaɱ upanissāya viharati.|| ||</p>

					<p class="f4">Tassa taɱ vana-patthaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ vana-patthaɱ upanissāya viharāmi.|| ||</p>

					<p class="f4">Tassa me imaɱ vana-patthaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ vana-patthaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi tamhā vana-patthā pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Idha pana bhikkhave bhikkhu aññataraɱ vana-patthaɱ upanissāya viharati.|| ||</p>

					<p class="f4">Tassa taɱ vana-patthaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañ- <a id="pg106"><span class="f2 g"><b>[106]</b></span></a> cikkhitabbaɱ:|| ||</p>

					<p class="f4">'Ahaɱ kho imaɱ vana-patthaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ vana-patthaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi tasmiɱ vana-patthe vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">6. Idha pana bhikkhave bhikkhu aññataraɱ vana-pattha upanissāya viharati.|| ||</p>

					<p class="f4">Tassa taɱ vana-patthaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ vana-patthaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi tasmiɱ vana-patthe vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">7. "Idha, bhikkhave, bhikkhu aññataraɱ gāmaɱ upanissāya viharati.|| ||</p>

					<p class="f4">Tassa taɱ gāmaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ gāmaɱ upanissāya viharāmi.|| ||</p>

					<p class="f4">Tassa taɱ gāmaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					tamhā vana-patthā pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">8. Idha pana bhikkhave bhikkhu aññataraɱ gāmaɱ upanissāya viharati.|| ||</p>

					<p class="f4">Tassa taɱ gāmaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ gāmaɱ upanissāya viharāmi.|| ||</p>

					<p class="f4">Tassa me imaɱ gāmaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ gāmaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi tamhā gāmaɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">9. Idha pana bhikkhave bhikkhu aññataraɱ gāmaɱ upanissāya viharati.|| ||</p>

					<p class="f4">Tassa taɱ gāmaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ gāmaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ gāmaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi tasmiɱ gāmaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. Idha pana bhikkhave bhikkhu aññataraɱ gāmaɱ upanissāya viharati.|| ||</p>

					<p class="f4">Tassa taɱ gāmaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ gāmaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi tasmiɱ gāmaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">11. "Idha, bhikkhave, bhikkhu aññataraɱ nigamaɱ upanissāya viharati.|| ||</p>

					<p class="f4">Tassa taɱ nigamaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nigamaɱ upanissāya viharāmi.|| ||</p>

					<p class="f4">Tassa taɱ nigamaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					tamhā nigamaɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">12. Idha pana bhikkhave bhikkhu aññataraɱ nigamaɱ upanissāya viharati.|| ||</p>

					<p class="f4">Tassa taɱ nigamaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nigamaɱ upanissāya viharāmi.|| ||</p>

					<p class="f4">Tassa me imaɱ nigamaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ nigamaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi tamhā nigamaɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">13. Idha pana bhikkhave bhikkhu aññataraɱ nigamaɱ upanissāya viharati.|| ||</p>

					<p class="f4">Tassa taɱ nigamaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nigamaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ nigamaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi tasmiɱ nigamaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">14. Idha pana bhikkhave bhikkhu aññataraɱ nigamaɱ upanissāya viharati.|| ||</p>

					<p class="f4">Tassa taɱ nigamaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nigamaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi tasmiɱ nigamaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">15. "Idha, bhikkhave, bhikkhu aññataraɱ nagaraɱ upanissāya viharati.|| ||</p>

					<p class="f4">Tassa taɱ nagaraɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nagaraɱ upanissāya viharāmi.|| ||</p>

					<p class="f4">Tassa taɱ nagaraɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					tamhā nagaraɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">16. Idha pana bhikkhave bhikkhu aññataraɱ nagaraɱ upanissāya viharati.|| ||</p>

					<p class="f4">Tassa taɱ nagaraɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nagaraɱ upanissāya viharāmi.|| ||</p>

					<p class="f4">Tassa me imaɱ nagaraɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ nagaraɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi tamhā nagaraɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">17. Idha pana bhikkhave bhikkhu aññataraɱ nagaraɱ upanissāya viharati.|| ||</p>

					<p class="f4">Tassa taɱ nagaraɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nagaraɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ nagaraɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi tasmiɱ nagaraɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">18. Idha pana bhikkhave bhikkhu aññataraɱ nagaraɱ upanissāya viharati.|| ||</p>

					<p class="f4">Tassa taɱ nagaraɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ nagaraɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi tasmiɱ nagaraɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">19. "Idha, bhikkhave, bhikkhu aññataraɱ jana-padaɱ upanissāya viharati.|| ||</p>

					<p class="f4">Tassa taɱ jana-padaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ jana-padaɱ upanissāya viharāmi.|| ||</p>

					<p class="f4">Tassa taɱ jana-padaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					tamhā jana-padaɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">20. Idha pana bhikkhave bhikkhu aññataraɱ jana-padaɱ upanissāya viharati.|| ||</p>

					<p class="f4">Tassa taɱ jana-padaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ jana-padaɱ upanissāya viharāmi.|| ||</p>

					<p class="f4">Tassa me imaɱ jana-padaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ jana-padaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi tamhā jana-padaɱ pakkamitabbaɱ,||<br />
					na vatthabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">21. Idha pana bhikkhave bhikkhu aññataraɱ jana-padaɱ upanissāya viharati.|| ||</p>

					<p class="f4">Tassa taɱ jana-padaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ jana-padaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ jana-padaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi tasmiɱ jana-padaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">22. Idha pana bhikkhave bhikkhu aññataraɱ jana-padaɱ upanissāya viharati.|| ||</p>

					<p class="f4">Tassa taɱ jana-padaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ jana-padaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi tasmiɱ jana-padaɱ vatthabbaɱ,||<br />
					na pakkamitabbaɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">23. "Idha, bhikkhave, bhikkhu aññataraɱ puggalaɱ upanissāya viharati.|| ||</p>

					<p class="f4">Tassa taɱ puggalaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ puggalaɱ upanissāya viharāmi.|| ||</p>

					<p class="f4">Tassa taɱ puggalaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye c'ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti' ti.|| ||</p>

					<p class="f4">Tena bhikkhave bhikkhunā ratti-bhāgaɱ vā||<br />
					divasa-bhāgaɱ vā||<br />
					so puggalo anāpucchā pakkamitabbo,||<br />
					na bandhitabho.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">24. Idha pana bhikkhave bhikkhu aññataraɱ puggalaɱ upanissāya viharati.|| ||</p>

					<p class="f4">Tassa taɱ puggalaɱ upanissāya viharato||<br />
					<a id="pg107"><span class="f2 g"><b>[107]</b></span></a> anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ puggalaɱ upanissāya viharāmi.|| ||</p>

					<p class="f4">Tassa me imaɱ puggalaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti,||<br />
					asamāhitañ ca cittaɱ||<br />
					na samādhiyati,||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāti,||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ puggalaɱ upanissāya viharato||<br />
					anupaṭṭhitā c'eva sati||<br />
					na upaṭṭhāti||<br />
					asamāhitañ ca cittaɱ||<br />
					na samādhiyati||<br />
					aparikkhīṇā ca āsavā||<br />
					na parikkhayaɱ gacchanti||<br />
					ananuppattañ ca anuttaraɱ yoga-k-khemaɱ nānupāpuṇāmī' ti.|| ||</p>

					<p class="f4">Tena bhikkhave bhikkhunā saṇkhā pi so puggalo anāpucchā pakkamitabbo,||<br />
					nānubandhitabbo.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">25. Idha pana bhikkhave bhikkhu aññataraɱ puggalaɱ upanissāya viharati.|| ||</p>

					<p class="f4">Tassa taɱ puggalaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ puggalaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te kasirena samudāgacchanti.|| ||</p>

					<p class="f4">Na kho pan'āhaɱ cīvara-hetu agārasmā anagāriyaɱ pabba-jito.|| ||</p>

					<p class="f4">Na piṇḍa-pāta-hetu agārasmā anagāriyaɱ pabba-jito.|| ||</p>

					<p class="f4">Na sen'āsana-hetu agārasmā anagāriyaɱ pabba-jito.|| ||</p>

					<p class="f4">Na gilāna-paccaya-bhesajja-parikkhāra-hetu agārasmā anagāriyaɱ pabba-jito.|| ||</p>

					<p class="f4">Atha ca pana me imaɱ puggalaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti" ti.|| ||</p>

					<p class="f4">Tena bhikkhave bhikkhunā saṇkhā pi so puggalo anubandhitabbo,||<br />
					na pakkamitabbaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">26. Idha pana bhikkhave bhikkhu aññataraɱ puggalaɱ upanissāya viharati.|| ||</p>

					<p class="f4">Tassa taɱ puggalaɱ upanissāya viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti.|| ||</p>

					<p class="ctr c">&#9632;</p>

					<p class="f4">Tena bhikkhave bhikkhunā iti paṭisañcikkhitabbaɱ:|| ||</p>

					<p class="f4">'Ahaɱ kho imaɱ puggalaɱ upanissāya <a id="pg108"><span class="f2 g"><b>[108]</b></span></a> viharato||<br />
					anupaṭṭhitā c'eva sati||<br />
					upaṭṭhāti,||<br />
					asamāhitañ ca cittaɱ||<br />
					samādhiyati||<br />
					aparikkhīṇā ca āsavā||<br />
					parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti||<br />
					ye ca kho ime pabba-jitena jīvita-parikkhārā samudānetabbā:||<br />
					cīvara-piṇḍa-pāta-sen'āsana-gilāna-paccaya-bhesajja-parikkhārā,||<br />
					te appakasirena samudāgacchanti" ti.|| ||</p>

					<p class="f4">Tena bhikkhave bhikkhunā yāva-jīvam pi so puggalo anubandhitabbo,||<br />
					na pakkamitabbaɱ,||<br />
					api panujjamānena pīti.|| ||</p>
					
					<p class="f4">Idam avoca Bhagavā.|| ||</p>
					
					<p class="f4">Attamanā te bhikkhū Bhagavato bhāsitaɱ abhinandun" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>