<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 29. The Buddha uses a simile to warn the bhikkhus not to mistake fame, or achievement of ethical culture, or attainment of concentration, or attainment of knowledge and vision for attainment of permanent freedom disconnected from Time, which is the goal of his system." />
<title>MN 29: Maha Saropama Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					3. Tatiya Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p29">Sutta 29</a></h4>

					<h1>Mahā Sāropama Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/mn/mn.029.horn.pts.htm#p1">pts</a>][<a href="../../../dhamma-vinaya/chlm/mn/mn.029.chlm.sbb.htm#p1">chlm</a>][<a href="../../../dhamma-vinaya/wp/mn/mn.029.ntbb.wp.htm#p1">ntbb</a>][<a href="../../../dhamma-vinaya/ati/mn/mn.029.than.ati.htm#p1">than</a>][<a href="../../../dhamma-vinaya/mnl/mn/mn.029.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Gijjhakūṭe pabbate acira-pakkante Devadatte.|| ||</p>

					<p class="f4">Tatra kho Bhagavā Devadattaɱ ārabbha bhikkhū āmantesi:|| ||</p>

					<p class="f4">2. "Idha, bhikkhave, ekacco kula-putto saddhā āgārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">3. So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena atta-mano hoti paripuṇṇa-saŋkappo.|| ||</p>

					<p class="f4">So tena lābha-sakkāra-silokena attān'ukkaɱseti paraɱ vambheti:|| ||</p>

					<p class="f4">'Aham asmi lābhī silokavā||<br />
					ime pan'aññe bhikkhū appaññātā appesakkhā' ti.|| ||</p>

					<p class="f4">So tena lābha-sakkāra-silokena majjati,||<br />
					pamajjati,||<br />
					pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">4. Seyyathā pi, bhikkhave, puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					ati-k-kamma papaṭikaɱ sākhāpalāsaɱ chetvā ādāya pakkameyya||<br />
					'sāran' ti maññamāno.|| ||</p>

					<p class="f4">Tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyeyanaɱ||<br />
					cara-māno mahato rukkhassa tiṭṭhato sāravato||<br />
					abhi-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					ati-k-kamma papaṭikaɱ||<br />
					sākhāpalāsaɱ chetvā ādāya pakkhanto||<br />
					'sāran' ti maññamāno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">5. Evam eva kho bhikkhave idh'ekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena atta-mano hoti paripuṇṇa-saŋkappo.|| ||</p>

					<p class="f4">So tena lābha-sakkāra-silokena attān'ukkaɱseti paraɱ <a id="pg193"><span class="f2 g"><b>[193]</b></span></a> vambheti:|| ||</p>

					<p class="f4">'Aham asmi lābhī silokavā,||<br />
					ime pan'aññe bhikkhū appaññātā appesakkhā' ti.|| ||</p>

					<p class="f4">So tena lābha-sakkāra-silokena majjati pamajjati pamādaɱ āpajjati||<br />
					pamatto samāno dukkhaɱ viharati.|| ||</p>

					<p class="f4">Ayaɱ vuccati bhikkhave bhikkhu sākhāpalāsaɱ aggahesi Brahma-cariyassa,||<br />
					tena ca vosānaɱ āpādi.|| ||</p>

					<p class="ctr c">&#9632;</p>

					<p class="f4">6. Idha pana bhikkhave ekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo.|| ||</p>

					<p class="f4">So tena lābha-sakkāra-silokena||<br />
					na attān'ukkaɱseti,||<br />
					na paraɱ vambheti.|| ||</p>

					<p class="f4">So tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti paripuṇṇa-saŋkappo.|| ||</p>

					<p class="f4">So tāya sīla-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi sīlavā kalyāṇa-dhammo,||<br />
					ime pan'aññe bhikkhū du-s-sīlā pāpa-dhammā' ti.|| ||</p>

					<p class="f4">So tāya sīla-samdāya majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">4. Seyyathā pi, bhikkhave, puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					papaṭikaɱ chetvā ādāya pakkameyya||<br />
					'sāran' ti maññamāno.|| ||</p>

					<p class="f4">Tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyeyanaɱ||<br />
					cara-māno mahato rukkhassa tiṭṭhato sāravato||<br />
					abhi-k-kamm'eva sāraɱ||<br />
					ati-k-kamma phegguɱ||<br />
					ati-k-kamma tacaɱ||<br />
					papaṭikaɱ chetvā ādāya pakkhanto||<br />
					'sāran' ti maññamāno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">8. Evam eva kho bhikkhave idh'ekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto||<br />
					app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo.|| ||</p>

					<p class="f4">So tena lābha-sakkāra-silokena||<br />
					na attān'ukkaɱseti,||<br />
					na paraɱ vambheti.|| ||</p>

					<p class="f4">So tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti paripuṇṇa-saŋkappo.|| ||</p>

					<p class="f4">So tāya sīla-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi sīlavā kalyāṇa-dhammo,||<br />
					ime pan'aññe bhikkhū du-s-sīlā pāpa-dhammā' ti.|| ||</p>

					<p class="f4">So tāya sīla-samdāya majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4"><a id="pg194"><span class="f2 g"><b>[194]</b></span></a> Ayaɱ vuccati bhikkhave bhikkhu papaṭikaɱ aggahesi Brahma-cariyassa,||<br />
					tena ca vosānaɱ āpādi.|| ||</p>

					<p class="ctr c">&#9632;</p>

					<p class="f4">9. Idha pana bhikkhave ekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">"Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo.|| ||</p>

					<p class="f4">So tena lābha-sakkāra-silokena na attān'ukkaɱseti na paraɱ vambheti.|| ||</p>

					<p class="f4">So tena lābha-sakkāra-silokena na majjati||<br />
					nappamajjati||<br />
					nappamādaɱ||<br />
					āpajjati.|| ||</p>

					<p class="f4">Appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti no ca kho paripuṇṇa-saŋkappo,||<br />
					so tāya sīla-sampadāya na attān'ukkaɱseti||<br />
					na paraɱ vambheti.|| ||</p>

					<p class="f4">So tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti paripuṇṇa-saŋkappo.|| ||</p>

					<p class="f4">So tāya samādhi-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi samāhito ek'agga-citto,||<br />
					ime pan'aññe bhikkhū asamāhitā vibbhanta-cittā' ti.|| ||</p>

					<p class="f4">So tāya samādhi-sampadāya majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">Seyyathā pi, bhikkhave, puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					ati-k-kamma phegguɱ||<br />
					tacaɱ||<br />
					chetvā ādāya pakkameyya||<br />
					'sāran' ti maññamāno.|| ||</p>

					<p class="f4">Tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyeyanaɱ||<br />
					cara-māno mahato rukkhassa tiṭṭhato sāravato||<br />
					abhi-k-kamm'eva sāraɱ||<br />
					ati-k-kamma phegguɱ||<br />
					tacaɱ||<br />
					chetvā ādāya pakkhanto||<br />
					'sāran' ti maññamāno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4">11. Evam eva kho bhikkhaveekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">"Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo.|| ||</p>

					<p class="f4">So tena lābha-sakkāra-silokena na attān'ukkaɱseti na paraɱ vambheti.|| ||</p>

					<p class="f4">So tena lābha-sakkāra-silokena na majjati||<br />
					nappamajjati||<br />
					nappamādaɱ||<br />
					āpajjati.|| ||</p>

					<p class="f4">Appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti no ca kho paripuṇṇa-saŋkappo,||<br />
					so tāya sīla-sampadāya na attān'ukkaɱseti||<br />
					na paraɱ vambheti.|| ||</p>

					<p class="f4">So tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti paripuṇṇa-saŋkappo.|| ||</p>

					<p class="f4">So tāya samādhi-sampadāya attān'ukkaɱseti paraɱ vambheti:|| ||</p>

					<p class="f4">'Aham asmi samāhito ek'agga-citto,||<br />
					ime pan'aññe bhikkhū asamāhitā vibbhanta-cittā' ti.|| ||</p>

					<p class="f4">So tāya samādhi-sampadāya majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">Ayaɱ <a id="pg195"><span class="f2 g"><b>[195]</b></span></a> vuccati bhikkhave bhikkhu tacaɱ aggahesi Brahma-cariyassa,||<br />
					tena ca vosānaɱ āpādi.|| ||</p>

					<p class="f4">12. Idha pana bhikkhave ekacco kula-putto saddhā āgārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo,||<br />
					so tena lābha-sakkāra-silokena||<br />
					na attān'ukkaɱseti||<br />
					na paraɱ vambheti||<br />
					so tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya sīla-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti no ca kho paripuṇṇa-saŋkappo.|| ||</p>

					<p class="f4">So tāya samādhi-sampadāya na attān'ukkaɱseti na paraɱ vambheti.|| ||</p>

					<p class="f4">So tāya samādhi-sampadāya||<br />
					na majjati||<br />
					nappamajjati||<br />
					nappamādaɱ āpajjati||<br />
					appamatto samāno ñāṇa-dassanaɱ ārādheti.|| ||</p>

					<p class="f4">So tena ñāṇa-dassanena atta-mano hoti||<br />
					paripuṇṇa-saŋkappo.|| ||</p>

					<p class="f4">So tena ñāṇa-dassanena attān'ukkaɱseti paraɱ vambheti:|| ||</p>

					<p class="f4">'Aham asmi jānaɱ passaɱ viharāmi||<br />
					ime pan'aññe bhikkhū ajānaɱ apassaɱ viharantī' ti.|| ||</p>

					<p class="f4">So tena ñāṇa-dassanena majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">13. Seyyathā pi, bhikkhave, puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					phegguɱ||<br />
					chetvā ādāya pakkameyya||<br />
					sāranti maññamāno|| ||</p>

					<p class="f4">Tam enaɱ cakkhumā puriso disvā evaɱ vadeyya:|| ||</p>

					<p class="f4">'Na vatāyaɱ bhavaɱ puriso aññāsi sāraɱ,||<br />
					na aññāsi phegguɱ,||<br />
					na aññāsi tacaɱ,||<br />
					na aññāsi papaṭikaɱ,||<br />
					na aññāsi sākhāpalāsaɱ||<br />
					tathā h'ayaɱ bhavaɱ puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa tiṭṭhato sāravato||<br />
					ati-k-kamm'eva sāraɱ||<br />
					phegguɱ||<br />
					chetvā ādāya pakkanto||<br />
					sāranti maññamāno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ nānubhavissatī' ti.|| ||</p>

					<p class="f4"><a id="pg196"><span class="f2 g"><b>[196]</b></span></a> 14. Evam eva kho bhikkhave idh'ekacco kula-putto saddhā agārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					na paripuṇṇa-saŋkappo,||<br />
					so tena lābha-sakkāra-silokena||<br />
					na attān'ukkaɱseti||<br />
					na paraɱ vambheti||<br />
					so tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya sīla-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti no ca kho paripuṇṇa-saŋkappo.|| ||</p>

					<p class="f4">So tāya samādhi-sampadāya na attān'ukkaɱseti na paraɱ vambheti.|| ||</p>

					<p class="f4">So tāya samādhi-sampadāya||<br />
					na majjati||<br />
					nappamajjati||<br />
					nappamādaɱ āpajjati||<br />
					appamatto samāno ñāṇa-dassanaɱ ārādheti.|| ||</p>

					<p class="f4">So tena ñāṇa-dassanena atta-mano hoti||<br />
					paripuṇṇa-saŋkappo.|| ||</p>

					<p class="f4">So tena ñāṇa-dassanena attān'ukkaɱseti paraɱ vambheti:|| ||</p>

					<p class="f4">'Aham asmi jānaɱ passaɱ viharāmi||<br />
					ime pan'aññe bhikkhū ajānaɱ apassaɱ viharantī' ti.|| ||</p>

					<p class="f4">So tena ñāṇa-dassanena majjati pamajjati pamādaɱ āpajjati,||<br />
					pamatto samāno dukkhaɱ viharati.|| ||</p>

					<p class="f4">Ayaɱ vuccati bhikkhave bhikkhu phegguɱ aggahesi Brahma-cariyassa,||<br />
					tena ca vosānaɱ āpādi.|| ||</p>

					<p class="ctr c">&#9632;</p>

					<p class="f4">15. Idha pana bhikkhave ekacco kula-putto saddhā āgārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					no ca kho paripuṇṇa-saŋkappo,||<br />
					so tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya sīla-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya samādhi-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya samādhi-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno ñāṇa-dassanaɱ ārādheti.|| ||</p>

					<p class="f4">So tena ñāṇa-dassanena atta-mano hoti||<br />
					no ca kho paripuṇṇa-saŋkappo,||<br />
					so tena ñāṇa-dassanena||<br />
					na attān'ukkaɱseti||<br />
					na paraɱ vambheti,||<br />
					so tena ñāṇa-dassanena majjati||<br />
					nappamajjati||<br />
					nappamādaɱ āpajjati,||<br />
					appamatto samāno samayavimokkhaɱ ārādheti.|| ||</p>

					<p class="f4">Ṭhānam kho pan'etaɱ bhikkhave vijjati yaɱ so bhikkhu taya samaya-vimuttiyā parihāyetha.|| ||</p>

					<p class="f4">16. Seyyathā pi, bhikkhave, puriso sāratthiko||<br />
					sāragavesī||<br />
					sārapariyesanaɱ||<br />
					cara-māno mahato rukkhassa||<br />
					tiṭṭhato sāravato sāraɱ yeva||<br />
					chetvā ādāya pakkameyya||<br />
					sāranti jānamāno,||<br />
					tam enaɱ cakkhumā puriso disvā evaɱ vadeyya:|| ||</p>

					<p class="f4">'Aññāsi vatāyaɱ bhavaɱ puriso sāraɱ||<br />
					aññāsi phegguɱ,||<br />
					aññāsi tacaɱ,||<br />
					aññāsi papaṭikaɱ,||<br />
					aññāsi sākhāpalāsaɱ||<br />
					tathā h'ayaɱ bhavaɱ puriso sāratthiko sāragavesī sārapariyesanaɱ cara-māno ma- <a id="pg197"><span class="f2 g"><b>[197]</b></span></a> hato rukkhassa tiṭṭhato sāravato sāraɱ yeva chetvā ādāya||<br />
					pakkanto sāranti jānamāno,||<br />
					yañ c'assa sārena sārakaraṇīyaɱ||<br />
					tañ c'assa atthaɱ anubhavissatī' ti.|| ||</p>

					<p class="f4">17. Evam eva kho bhikkhave ekacco kula-putto saddhā āgārasmā anagāriyaɱ pabba-jito hoti:|| ||</p>

					<p class="f4">'Otiṇṇo'mhi jātiyā jarāya maraṇena sokehi paridevehi dukkhehi domanassehi upāyāsehi,||<br />
					dukkhotiṇṇo dukkha-pareto,||<br />
					app'eva nāma imassa kevalassa dukkha-k-khandhassa antakiriyā paññāyethāti.|| ||</p>

					<p class="f4">So evaɱ pabba-jito samāno lābha-sakkāra-silokaɱ abhinibbatteti.|| ||</p>

					<p class="f4">So tena lābha-sakkāra-silokena na atta-mano hoti||<br />
					no ca kho paripuṇṇa-saŋkappo,||<br />
					so tena lābha-sakkāra-silokena||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno sīla-sampadaɱ ārādheti.|| ||</p>

					<p class="f4">So tāya sīla-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya sīla-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya sīla-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno samādhi-sampadaɱ ārādheti.|| ||</p>

					<p class="f4">So tāya samādhi-sampadāya atta-mano hoti||<br />
					no ca kho paripuṇṇa-saŋkappo,||<br />
					so tāya samādhi-sampadāya||<br />
					na attān'ukkaɱseti||<br />
					na paraɱ vambheti,||<br />
					so tāya samādhi-sampadāya||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno ñāṇa-dassanaɱ ārādheti.|| ||</p>

					<p class="f4">So tena ñāṇa-dassanena atta-mano hoti||<br />
					no ca kho paripuṇṇa-saŋkappo,||<br />
					so tena ñāṇa-dassanena||<br />
					na attān'ukkaɱseti||<br />
					na paraɱ vambheti,||<br />
					so tena ñāṇa-dassanena||<br />
					na majjati||<br />
					nappamajjati||<br />
					nappamādaɱ āpajjati,||<br />
					appamatto samāno asamayavimokkhaɱ ārādheti.|| ||</p>

					<p class="f4">Aṭṭhānam etaɱ bhikkhave anavakāso yaɱ so bhikkhu tāya asamaya-vimuttiyā parihāyetha.|| ||</p>

					<p class="f4">18. Iti kho bhikkhave na-y-idaɱ Brahma-cariyaɱ lābha-sakkāra-silokānisaɱsaɱ,||<br />
					na sīla-sampadānisaɱsaɱ,||<br />
					na samādhi-sampadānisaɱsaɱ,||<br />
					na ñāṇa-dassanānisaɱsaɱ.|| ||</p>

					<p class="f4">Yā ca kho ayaɱ bhikkhave akuppā ceto-vimutti,||<br />
					etadattham-idaɱ bhikkhave Brahma-cariyaɱ||<br />
					etaɱ sāraɱ,||<br />
					etaɱ pariyosānan" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ abhinandunti.|| ||</p>

					<p class="f4 ctr">Mahāsāropamasuttaɱ navamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>