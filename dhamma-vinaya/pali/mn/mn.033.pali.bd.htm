<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 33. The Buddha likens eleven skills needed by the skillful cowherd to eleven skills needed by the skillful bhikkhu." />
<title>MN 33: Mahā Go-Pālaka Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					1. Mūla-Paṇṇāsa<br />
					4. Mahā Yamaka Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p33">Sutta 33</a></h4>

					<h1>Mahā Go-Pālaka Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg220"><span class="f2 g"><b>[220]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.033.chlm.sbb.htm#p1">chlm</a>][<a href="../../../dhamma-vinaya/pts/mn/mn.033.horn.pts.htm#p1">pts</a>][<a href="../../../dhamma-vinaya/ati/mn/mn.033.than.ati.htm#p1">than</a>][<a href="../../../dhamma-vinaya/mnl/mn/mn.033.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthīyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ Bhagavā etad avoca:|| ||</p>

					<p class="f4">2. "Ekādasahi bhikkhave aṅgehi samannāgato gopālako abhabbo gogaṇaṃ pariharituṃ phātikatuṃ.|| ||</p>

					<p class="f4">Katamehi ekādasahi?|| ||</p>

					<p class="f4">Idha, bhikkhave, gopālako||<br />
					na rūpaññū hoti,||<br />
					na lakkhaṇa-kusalo hoti,||<br />
					na āsāṭikaṃ sāṭetā hoti,||<br />
					na vaṇaṃ paṭicchādetā hoti,||<br />
					na dhūmaṃ kattā hoti,||<br />
					na titthaṃ jānāti,||<br />
					na pītaṃ jānāti,||<br />
					na vīthiṃ jānāti,||<br />
					na gocara-kusalo hoti,||<br />
					anavase-sadohī ca hoti,||<br />
					ye te usabhā gopitaro gopariṇāyakā te na atireka pūjāya pūjetā hoti.|| ||</p>

					<p class="f4">Imehi kho bhikkhave ekādasahi aṅgehi samannāgato gopālako abhabbo gogaṇaṃ pariharituṃ phātikatuṃ.|| ||</p>

					<p class="ctr c">&#9632;</p>

					<p class="f4">3. Evam eva ko bhikkhave ekādasahi dhammehi samannāgato bhikkhu abhabbo imasmiṃ Dhamma-Vinaye vuḍḍhiṃ virūḷhiṃ vepullaṃ āpajjituṃ.|| ||</p>

					<p class="f4">Katamehi ekādasahi?|| ||</p>

					<p class="f4">Idha, bhikkhave, bhikkhu||<br />
					na rūpaññū hoti,||<br />
					na lakkhaṇa-kusalo hoti,||<br />
					na āsāṭikaṃ sāṭetā hoti,||<br />
					na vaṇaṃ paṭicchādetā hoti,||<br />
					na dhūmaṃ kattā hoti,||<br />
					na titthaṃ jānāti,||<br />
					na pītaṃ jānāti,||<br />
					na vīthiṃ jānāti,||<br />
					na gocara-kusalo hoti,||<br />
					anavase-sadohī ca hoti,||<br />
					ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā te na atirekapūjāya pūjetā hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">(1) Kathañ ca bhikkhave bhikkhu na rūpaññū hoti?|| ||</p>

					<p class="f4">Idha, bhikkhave, bhikkhu|| ||</p>

					<p class="f4">'Yaṃ kiñci rūpaṃ||<br />
					sabbaṃ rūpaṃ cattāri mahā-bhūtāni||<br />
					catunnañ ca mahā-bhūtānaṃ upādāya rūpan' ti|| ||</p>

					<p class="f4">yathā-bhūtaṃ na-p-pajānāti.|| ||</p>

					<p class="f4">Evaṃ kho bhikkhave bhikkhu na rūpaññū hoti.|| ||</p>

					<p class="ctr c">&#9632;</p>

					<p class="f4">(2) Kathañ ca bhikkhave bhikkhu||<br />
					na lakkhaṇa-kusalo hoti?|| ||</p>

					<p class="f4">Idha, bhikkhave, bhikkhu|| ||</p>

					<p class="f4">'Kamma-lakkhaṇo bālo,||<br />
					kamma-lakkhaṇo paṇḍito' ti|| ||</p>

					<p class="f4">yathā-bhūtaṃ na-p-pajānāti.|| ||</p>

					<p class="f4">Evaṃ kho bhikkhave bhikkhu na lakkhaṇa-kusalo hoti.|| ||</p>

					<p class="ctr c">&#9632;</p>

					<p class="f4">(3) Kathañ ca bhikkhave bhikkhu na āsāṭikaṃ sāṭetā hoti?|| ||</p>

					<p class="f4">Idha, bhikkhave, bhikkhu||<br />
					uppannaṃ kāma-vitakkaṃ adhivāseti||<br />
					na-p-pajahati||<br />
					na vinodeti||<br />
					na vyantī-karoti||<br />
					na anabhāvaṃ gameti.|| ||</p>

					<p class="f4">Uppannaṃ vyāpāda-vitakkaṃ adhivāseti||<br />
					na-p-pajahati||<br />
					na vinodeti||<br />
					na vyantī-karoti||<br />
					na anabhāvaṃ gameti.|| ||</p>

					<p class="f4">Uppannaṃ vihiṃsā-vitakkaṃ adhivāseti||<br />
					na-p-pajahati||<br />
					na vinodeti||<br />
					na vyantī-karoti||<br />
					na anabhāvaṃ gameti.|| ||</p>

					<p class="f4">Uppannuppanne pāpake akusale dhamme adhivāseti||<br />
					<a id="pg221"><span class="f2 g"><b>[221]</b></span></a> na-p-pajahati||<br />
					na vinodeti||<br />
					na vyantī-karoti||<br />
					na anabhāvaṃ gameti.|| ||</p>

					<p class="f4">Evaṃ kho bhikkhave bhikkhu na āsāṭikaṃ sāṭetā hoti.|| ||</p>

					<p class="ctr c">&#9632;</p>

					<p class="f4">(4) Kathañ ca bhikkhave bhikkhu na vaṇaṃ paṭicchādetā hoti?|| ||</p>

					<p class="f4">Idha, bhikkhave, bhikkhu||<br />
					cakkhunā rūpaṃ disvā nimitta-g-gāhī hoti anubyañjanaggāhī,||<br />
					yatvādhi-karaṇamenaṃ cakkhu'ndriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati cakkhu'ndriyaṃ,||<br />
					cakkhu'ndriye na saṃvaraṃ āpajjati.|| ||</p>

					<p class="f4">Sotena saddaṃ sutvā nimitta-g-gāhī hoti anubyañjanaggāhī,||<br />
					yatvādhi-karaṇamenaṃ sot'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati sot'indriyaṃ,||<br />
					sot'indriye na saṃvaraṃ āpajjati.|| ||</p>

					<p class="f4">Ghānena gandhaṃ ghāyitvā nimitta-g-gāhī hoti anubyañjanaggāhī,||<br />
					yatvādhi-karaṇamenaṃ ghān'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati ghān'indriyaṃ,||<br />
					ghān'indriye na saṃvaraṃ āpajjati.|| ||</p>

					<p class="f4">Jivhāya rasaṃ sāyitvā nimitta-g-gāhī hoti anubyañjanaggāhī,||<br />
					yatvādhi-karaṇamenaṃ jivh'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati jivh'indriyaṃ,||<br />
					jivh'indriye na saṃvaraṃ āpajjati.|| ||</p>

					<p class="f4">Kāyena phoṭṭhabbaṃ phusitvā nimitta-g-gāhī hoti anubyañjanaggāhī,||<br />
					yatvādhi-karaṇamenaṃ kāy'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati kāy'indriyaṃ,||<br />
					kāy'indriye na saṃvaraṃ āpajjati.|| ||</p>

					<p class="f4">Manasā dhammaṃ viññāya nimitta-g-gāhī hoti anubyañjanaggāhī,||<br />
					yatvādhi-karaṇamenaṃ man'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ tassa saṃvarāya na paṭipajjati,||<br />
					na rakkhati man'indriyaṃ,||<br />
					man'indriye na saṃvaraṃ āpajjati.|| ||</p>

					<p class="f4">Evaṃ kho bhikkhave bhikkhu na vaṇaṃ paṭicchādetā hoti.|| ||</p>

					<p class="ctr c">&#9632;</p>

					<p class="f4">(5) Kathañ ca bhikkhave bhikkhu na dhūmaṃ kattā hoti?|| ||</p>

					<p class="f4">Idha, bhikkhave, bhikkhu||<br />
					yathā-sutaṃ yathā-pariyattaṃ dhammaṃ na vitthārena paresaṃ desetā hoti.|| ||</p>

					<p class="f4">Evaṃ kho bhikkhave bhikkhu na dhūmaṃ kattā hoti.|| ||</p>

					<p class="ctr c">&#9632;</p>

					<p class="f4">(6) Kathañ ca bhikkhave bhikkhu na titthaṃ jānāti?|| ||</p>

					<p class="f4">Idha, bhikkhave, bhikkhu||<br />
					ye te bhikkhū bahu-s-sutā āgatāgamā dhamma-dharā vinaya-dharā mātikā-dharā,||<br />
					te kālena kālaṃ upasaṅkamitvā na paripucchati||<br />
					na paripañhati:|| ||</p>

					<p class="f4">'Idaṃ bhante kathaṃ,||<br />
					imassa ko attho' ti?|| ||</p>

					<p class="f4">Tassa te āyasmanto avivaṭañ c'eva na vivaranti,||<br />
					anuttānīkatañ ca na uttānīṃ karonti,||<br />
					aneka-vihitesu ca kaṅkhaṭṭhānīyesu dhammesu kaṅkhaṃ na paṭivinodenti.|| ||</p>

					<p class="f4">Evaṃ kho bhikkhave bhikkhu na titthaṃ jānāti.|| ||</p>

					<p class="ctr c">&#9632;</p>

					<p class="f4">(7) Kathañ ca bhikkhave bhikkhu na pītaṃ jānāti?|| ||</p>

					<p class="f4">Idha, bhikkhave, bhikkhu Tathāgata-p-pavedite Dhamma-Vinaye desiyamāne na labhati attha-vedaṃ,||<br />
					na labhati dhamma-vedaṃ,||<br />
					na labhati dhamm'ūpasaṃhitaṃ pāmojjaṃ.|| ||</p>

					<p class="f4">Evaṃ kho bhikkhave bhikkhu na pītaṃ jānāti.|| ||</p>

					<p class="ctr c">&#9632;</p>

					<p class="f4">(8) Kathañ ca bhikkhave bhikkhu na vīthiṃ jānāti?|| ||</p>

					<p class="f4">Idha, bhikkhave, bhikkhu||<br />
					ariyaṃ aṭṭhaṅgikaṃ Maggaṃ yathā-bhūtaṃ na-p-pajānāti.|| ||</p>

					<p class="f4">Evaṃ kho bhikkhave bhikkhu na vīthiṃ jānāti.|| ||</p>

					<p class="ctr c">&#9632;</p>

					<p class="f4">(9) Kathañ ca bhikkhave bhikkhu na gocara-kusalo hoti?|| ||</p>

					<p class="f4">Idha, bhikkhave, bhikkhu cattāro sati-paṭṭhāne yathā-bhūtaṃ na-p-pajānāti.|| ||</p>

					<p class="f4">Evaṃ <a id="pg222"><span class="f2 g"><b>[222]</b></span></a> kho bhikkhave bhikkhu na gocara-kusalo hoti.|| ||</p>

					<p class="ctr c">&#9632;</p>

					<p class="f4">(10) Kathañ ca bhikkhave bhikkhu anavase-sadohī hoti?|| ||</p>

					<p class="f4">Idha, bhikkhave, bhikkhuṃ saddhā gahapatikā abhihaṭṭhuṃ pavārenti cīvara-piṇḍa-pāta-sen'āsana-gilāna-paccaya-bhesajja-parikkhārehi,||<br />
					tatra bhikkhu na mattaṃ||<br />
					na jānāti paṭi-g-gahaṇāya.|| ||</p>

					<p class="f4">Evaṃ kho bhikkhave bhikkhu anavase-sadohī hoti.|| ||</p>

					<p class="ctr c">&#9632;</p>

					<p class="f4">(11) Kathañ ca bhikkhave bhikkhu ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					te na atirekapūjāya pūjetā hoti?|| ||</p>

					<p class="f4">Idha, bhikkhave, bhikkhu||<br />
					ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					tesu na mettaṃ kāya-kammaṃ pacc'upa-ṭ-ṭh-ā-peti āvī c'eva raho ca,||<br />
					na mettaṃ vacī-kammaṃ pacc'upa-ṭ-ṭh-ā-peti āvī c'eva raho ca,||<br />
					na mettaṃ mano-kammaṃ pacc'upa-ṭ-ṭh-ā-peti āvī c'eva raho ca.|| ||</p>

					<p class="f4">Evaṃ kho bhikkhave bhikkhu||<br />
					ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					te na atirekapūjāya pūjetā hoti.|| ||</p>

					<p class="f4">Imehi kho bhikkhave ekādasahi dhammehi samannāgato bhikkhu abhabbo imasmiṃ Dhamma-Vinaye vuḍḍhiṃ virūḷhiṃ vepullaṃ āpajjituṃ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">4. Ekādasahi bhikkhave aṅgehi samannāgato gopālako bhabbo gogaṇaṃ pariharituṃ phātikatuṃ.|| ||</p>

					<p class="f4">Katamehi ekādasahi?|| ||</p>

					<p class="f4">Idha, bhikkhave, gopālako||<br />
					rūpaññū hoti,||<br />
					lakkhaṇa-kusalo hoti,||<br />
					āsāṭikaṃ sāṭetā hoti,||<br />
					vaṇaṃ paṭicchādetā hoti,||<br />
					dhūmaṃ kattā hoti,||<br />
					titthaṃ jānāti,||<br />
					pītaṃ jānāti,||<br />
					vīthiṃ jānāti,||<br />
					gocara-kusalo hoti,||<br />
					sāvassedohī ca hoti,||<br />
					ye te usabhā gopitaro gopariṇāyakā,||<br />
					te atirekapūjāya pūjetā hoti.|| ||</p>

					<p class="f4">Imehi kho bhikkhave ekādasahi aṅgehi samannāgato gopālako bhabbo gogaṇaṃ pariharituṃ phātikatuṃ.|| ||</p>

					<p class="ctr c">&#9632;</p>

					<p class="f4">5. Evam eva kho bhikkhave ekādasahi dhammehi samannāgato bhikkhu bhabbo imasmiṃ Dhamma-Vinaye vuḍḍhiṃ virūḷhiṃ vepullaṃ āpajjituṃ.|| ||</p>

					<p class="f4">Katamehi ekādasahi?|| ||</p>

					<p class="f4">Idha, bhikkhave, bhikkhu||<br />
					rūpaññū hoti,||<br />
					lakkhaṇa-kusalo hoti,||<br />
					āsāṭikaṃ sāṭetā hoti,||<br />
					vaṇaṃ paṭicchādetā hoti,||<br />
					dhūmaṃ kattā hoti,||<br />
					titthaṃ jānāti,||<br />
					pītaṃ jānāti,||<br />
					vīthīṃ jānāti,||<br />
					gocara-kusalo hoti,||<br />
					sāvasesadohī ca hoti,||<br />
					ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā||<br />
					te atirekapūjāya pūjetā hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">(1) Kathañ ca bhikkhave bhikkhu rūpaññū hoti?|| ||</p>

					<p class="f4">Idha, bhikkhave, bhikkhu|| ||</p>

					<p class="f4">'Yaṃ kiñci rūpaṃ,||<br />
					sabbaṃ rūpaṃ||<br />
					cattāri <a id="pg223"><span class="f2 g"><b>[223]</b></span></a> mahā-bhūtāni||<br />
					catunnañ ca mahā-bhūtānaṃ upādāya rūpan' ti|| ||</p>

					<p class="f4">yathā-bhūtaṃ pajānāti.|| ||</p>

					<p class="f4">Evaṃ kho bhikkhave bhikkhu rūpaññū hoti.|| ||</p>

					<p class="ctr c">&#9632;</p>

					<p class="f4">(2) Kathañ ca bhikkhave bhikkhu lakkhaṇa-kusalo hoti?|| ||</p>

					<p class="f4">Idha, bhikkhave, bhikkhu|| ||</p>

					<p class="f4">'Kamma-lakkhaṇo bālo,||<br />
					kamma-lakkhaṇo paṇḍito' ti|| ||</p>

					<p class="f4">yathā-bhūtaṃ pajānāti.|| ||</p>

					<p class="f4">Evaṃ kho bhikkhave bhikkhu lakkhaṇa-kusalo hoti.|| ||</p>

					<p class="ctr c">&#9632;</p>

					<p class="f4">(3) Kathañ ca bhikkhave bhikkhu āsāṭikaṃ sāṭetā hoti?|| ||</p>

					<p class="f4">Idha, bhikkhave, bhikkhu||<br />
					uppannaṃ kāma-vitakkaṃ n'ādhivāseti,||<br />
					pajahati vinodeti vyantī-karoti anabhāvaṃ gameti||<br />
					uppannaṃ vyāpāda-vitakkaṃ n'ādhivāseti,||<br />
					pajahati vinodeti vyantī-karoti anabhāvaṃ gameti||<br />
					uppannaṃ vihiṃsā-vitakkaṃ n'ādhivāseti,||<br />
					pajahati vinodeti vyantī-karoti anabhāvaṃ gameti||<br />
					uppannuppanne pāpake akusale dhamme n'ādhivāseti||<br />
					pajahati vinodeti vyantī-karoti anabhāvaṃ gameti.|| ||</p>

					<p class="f4">Evaṃ kho bhikkhave bhikkhu āsāṭikaṃ sāṭetā hoti.|| ||</p>

					<p class="ctr c">&#9632;</p>

					<p class="f4">(4) Kathañ ca bhikkhave bhikkhu vaṇaṃ paṭicchādetā hoti?|| ||</p>

					<p class="f4">Idha, bhikkhave, bhikkhu cakkhunā rūpaṃ disvā||<br />
					na nimitta-g-gāhī hoti||<br />
					n-ā-nu-vyañjana-g-gāhī,||<br />
					yatvādhi-karaṇamenaṃ cakkhu'ndriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati cakkhu'ndriyaṃ,||<br />
					cakkhu'ndriye saṃvaraṃ āpajjati.|| ||</p>

					<p class="f4">Sotena saddaṃ sutvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ sot'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati sot'indriyaṃ,||<br />
					sot'indriye saṃvaraṃ āpajjati.|| ||</p>

					<p class="f4">Ghānena gandhaṃ ghāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ ghān'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati ghān'indriyaṃ,||<br />
					ghān'indriye saṃvaraṃ āpajjati.|| ||</p>

					<p class="f4">Jivhāya rasaṃ sāyitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ jivh'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati jivh'indriyaṃ,||<br />
					jivh'indriye saṃvaraṃ āpajjati.|| ||</p>

					<p class="f4">Kāyena phoṭṭhabbaṃ phusitvā na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ kāy'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati kāy'indriyaṃ,||<br />
					kāy'indriye saṃvaraṃ āpajjati.|| ||</p>

					<p class="f4">Manasā dhammaṃ viññāya na nimitta-g-gāhī hoti n-ā-nu-vyañjana-g-gāhī,||<br />
					yatvādhi-karaṇamenaṃ man'indriyaṃ asaṃvutaṃ viharantaṃ abhijjhā-domanassā pāpakā akusalā dhammā anvāssaveyyuṃ,||<br />
					tassa saṃvarāya paṭipajjati,||<br />
					rakkhati man'indriyaṃ,||<br />
					man'indriye saṃvaraṃ āpajjati.|| ||</p>

					<p class="f4">Evaṃ kho bhikkhave bhikkhu vaṇaṃ paṭicchādetā hoti.|| ||</p>

					<p class="ctr c">&#9632;</p>

					<p class="f4">(5) Kathañ ca bhikkhave bhikkhu dhūmaṃ kattā hoti?|| ||</p>

					<p class="f4">Idha, bhikkhave, bhikkhu||<br />
					yathā-sutaṃ yathā-pariyattaṃ dhammaṃ vitthārena paresaṃ desetā hoti.|| ||</p>

					<p class="f4">Evaṃ kho bhikkhave bhikkhu dhūmaṃ kattā hoti.|| ||</p>

					<p class="ctr c">&#9632;</p>

					<p class="f4">(6) Kathañ ca bhikkhave bhikkhu titthaṃ jānāti?|| ||</p>

					<p class="f4">Idha, bhikkhave, bhikkhu ye te bhikkhū bahu-s-sutā āgatāgamā dhamma-dharā vinaya-dharā mātikā-dharā,||<br />
					te kālena kālaṃ upasaṅkamitvā paripucchati paripañhati:|| ||</p>

					<p class="f4">'Idaṃ bhante kathaṃ,||<br />
					imassa ko attho' ti?|| ||</p>

					<p class="f4">Tassa te āyasmanto avivaṭañ c'eva vivaranti,||<br />
					anuttānīkatañ ca uttānīṃ karonti,||<br />
					aneka-vihitesu ca kaṅkhaṭṭhānīyesu dhammesu kaṅkhaṃ paṭivinodenti.|| ||</p>

					<p class="f4">Evaṃ kho bhikkhave bhikkhu titthaṃ jānāti.|| ||</p>

					<p class="ctr c">&#9632;</p>

					<p class="f4">(7) Kathañ ca bhikkhave <a id="pg224"><span class="f2 g"><b>[224]</b></span></a> bhikkhu pītaṃ jānāti?|| ||</p>

					<p class="f4">Idha, bhikkhave, bhikkhu Tathāgata-p-pavedite Dhamma-Vinaye desiyamāne labhati attha-vedaṃ,||<br />
					labhati dhamma-vedaṃ,||<br />
					labhati dhamm'ūpasaṃhitaṃ pāmojjaṃ.|| ||</p>

					<p class="f4">Evaṃ kho bhikkhave bhikkhū pītaṃ jānāti.|| ||</p>

					<p class="ctr c">&#9632;</p>

					<p class="f4">(8) Kathañ ca bhikkhave bhikkhu vīthiṃ jānāti?|| ||</p>

					<p class="f4">Idha, bhikkhave, bhikkhu ariyaṃ aṭaṅgikaṃ Maggaṃ yathā-bhūtaṃ pajānāti.|| ||</p>

					<p class="f4">Evaṃ kho bhikkhave bhikkhu vīthiṃ jānāti.|| ||</p>

					<p class="ctr c">&#9632;</p>

					<p class="f4">(9) Kathañ ca bhikkhave bhikkhu gocara-kusalo hoti?|| ||</p>

					<p class="f4">Idha, bhikkhave, bhikkhu cattāro sati-paṭṭhāne yathā-bhūtaṃ pajānāti.|| ||</p>

					<p class="f4">Evaṃ kho bhikkhave bhikkhu gocara-kusalo hoti.|| ||</p>

					<p class="ctr c">&#9632;</p>

					<p class="f4">(10) Kathañ ca bhikkhave bhikkhu sāvasesadohī hoti?|| ||</p>

					<p class="f4">Idha, bhikkhave, bhikkhuṃ saddhā gahapatikā abhihaṭṭhuṃ pavārenti cīvara-piṇḍa-pāta-sen'āsana-gilāna-paccaya-bhesajja-parikkhārehi||<br />
					tatra bhikkhu mattaṃ jānāti paṭi-g-gahaṇāya.|| ||</p>

					<p class="f4">Evaṃ kho bhikkhave bhikkhu sāvasesadohī hoti.|| ||</p>

					<p class="ctr c">&#9632;</p>

					<p class="f4">(11) Kathañ ca bhikkhave bhikkhu ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					te atīrekapūjāya pūjetā hoti?|| ||</p>

					<p class="f4">Idha, bhikkhave, bhikkhu||<br />
					ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					tesu mettaṃ kāya-kammaṃ pacc'upa-ṭ-ṭh-ā-peti āvī c'eva raho ca,||<br />
					mettaṃ vacī-kammaṃ pacc'upa-ṭ-ṭh-ā-peti āvī c'eva raho ca,||<br />
					mettaṃ mano-kammaṃ pacc'upa-ṭ-ṭh-ā-peti āvī c'eva raho ca.|| ||</p>

					<p class="f4">Evaṃ kho bhikkhave bhikkhu ye te bhikkhū therā rattaññū cira-pabba-jitā Saṅgha-pitaro Saṅghapariṇāyakā,||<br />
					te atirekapūjāya pūjetā hoti.|| ||</p>

					<p class="f4">Imehi kho bhikkhave ekādasahi dhammehi samannāgato bhikkhu bhabbo imasmiṃ Dhamma-Vinaye vuḍḍhiṃ virūḷhiṃ vepullaṃ āpajjitunti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaṃ "abhinandun" ti.|| ||</p>

					<p class="ctr">Mahā Go-Pālaka Suttaṃ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>