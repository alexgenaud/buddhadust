<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 134. The Venerable Lomasakaṇgiyai repeats a lucky charm. A sutta describing a lucky night as being one in which one does not hanker after the past, yearn for the future, and in which one remains detached among things present." />
<title>MN 134: Lomasakaṇgiya Bhadd'Eka-Ratta Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaṇga Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p134">Sutta 134</a></h4>

					<h1>Lomasakaṇgiya Bhadd'Eka-Ratta Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.134.chlm.sbb.htm#p1">chlm</a>][<a href="../../../dhamma-vinaya/pts/mn/mn.134.horn.pts.htm#p1">pts</a>][<a href="../../../dhamma-vinaya/mnl/mn/mn.134.upal.mnl.htm#p1">upal</a>]</span> Evaṃ me sutaṃ:</p>

					<p class="f4">Ekaṃ samayaṃ Bhagavā Sāvatthīyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayen'āyasmā lomasakaṇgiyo Sakkesu viharati Kapilavatthusmiṃ Nigrodhārāme.|| ||</p>

					<p class="f4">Atha kho candano deva-putto abhikkantāya rattiyā abhikkanta-vaṇṇo kevala-kappaṃ nigrodhārāmaṃ obhāsetvā yen'āyasmā lomasakaṇgiyo ten'upasaṇkami.|| ||</p>

					<p class="f4">Upasaṇkamitvā eka-m-antaṃ aṭṭhāsi. Eka-m-antaṃ ṭhito kho candano deva-putto āyasmantaṃ lomasakaṇgiyaṃ etad avoca:|| ||</p>

					<p class="f4">Dhāresi tvaṃ bhikkhu,||<br />
					bhaddekarattassa uddesañca vibhaṇgañcāti.|| ||</p>

					<p class="f4"><a id="pg200"><span class="f2 g"><b>[200]</b></span></a> Na kho ahaṃ āvuso,||<br />
					dhāremi bhaddekarattassa uddesañca vibhaṇgañca.|| ||</p>

					<p class="f4">Tvaṃ pan'āvuso,||<br />
					dhāresi bhaddekarattassa uddesañca vibhaṇgañcāti.|| ||</p>

					<p class="f4">Aham pi kho bhikkhu,||<br />
					na dhāremi bhaddekarattassa uddesañca vibhaṇgañca.|| ||</p>

					<p class="f4">Dhāresi pana tvaṃ bhikkhu,||<br />
					bhaddekarattiyo gāthāti.|| ||</p>

					<p class="f4">Na kho ahaṃ āvuso,||<br />
					dhāremi bhaddekarattiyo gāthā.|| ||</p>

					<p class="f4">Tvaṃ pan'āvuso,||<br />
					dhāresi bhaddekarattiyo gāthāti.|| ||</p>

					<p class="f4">Dhāremi khohaṃ bhikkhu,||<br />
					bhaddekarattiyo gāthāti.|| ||</p>

					<p class="f4">Yathā kathaṃ pana tvaṃ āvuso,||<br />
					dhāresi bhaddekarattiyo gāthāti.|| ||</p>

					<p class="f4">Ekam'idāhaṃ bhikkhu samayaṃ Bhagavā devesu Tāvatiṃsesu viharati pāricchattakamūle paṇḍukambalasilāyaṃ.|| ||</p>

					<p class="f4">Tatra Bhagavā devānaṃ Tāvatiṃsānaṃ bhaddekarattassa uddesañ ca vibhaṇgañ ca ābhāsi:|| ||</p>

							<p class="in2">Atītaṃ nānvāgameyya||<br />
							nappaṭikaṇkhe anāgataṃ|| ||</p>

							<p class="f4 in2">Yadatītaṃ pahīnaṃ taṃ||<br />
							appattañ ca anāgataṃ|| ||</p>

							<p class="f4 in2">Paccuppannañca yo dhammaṃ||<br />
							tattha tattha vipassatī|| ||</p>

							<p class="f4 in2">Asaṃhīraṃ asaṇkuppaṃ||<br />
							taṃ viditvā manubrūhaye|| ||</p>

							<p class="f4 in2">Ajj'eva kiccaṃ ātappaṃ||<br />
							ko jaññā maraṇaṃ suve?|| ||</p>

							<p class="f4 in2">Na hi no saṇgāraṃ tena||<br />
							mahāsenena maccunā|| ||</p>

							<p class="f4 in2">Evaṃ vihāriṃ ātāpiṃ||<br />
							ahorattam atanditaṃ|| ||</p>

							<p class="f4 in2">Taṃ ve bhaddekaratto ti||<br />
							santo ācikkhate munī ti|| ||</p>

					<p class="f4">Evaṃ kho ahaṃ bhikkhu,||<br />
					dhāremi bhaddekarattiyo gāthā.|| ||</p>

					<p class="f4">Uggaṇhāhi tvaṃ bhikkhu,||<br />
					bhaddekarattassa uddesañca vibhaṇgañca.|| ||</p>

					<p class="f4">Pariyāpuṇāhi tvaṃ bhikkhu,||<br />
					bhaddekarattassa uddesañca vibhaṇgañca.|| ||</p>

					<p class="f4">Dhārehi tvaṃ bhikkhu,||<br />
					bhaddekarattassa uddesañca vibhaṇgañca.|| ||</p>

					<p class="f4">Attha-saṃhito bhikkhu,||<br />
					bhaddekarattassa uddeso ca vibhaṇgo ca ādiBrahma-cariyakoti.|| ||</p>

					<p class="f4">Idam avoca candano deva-putto.|| ||</p>

					<p class="f4">Idaṃ vatvā tatth'evantara-dhāyi.|| ||</p>

					<p class="f4">Atha kho āyasmā lomasakaṇgiyo tassā rattiyā accayena sen'āsanaṃ saṃsāmetvā pattacīvaraṃ ādāya yena Sāvatthī <a id="pg201"><span class="f2 g"><b>[201]</b></span></a> tena cārikaṃ pakkāmi.|| ||</p>

					<p class="f4">Anupubbena cārikaṃ caramāno yena Sāvatthī Jetavanaṃ Anāthapiṇḍikassa ārāmo,||<br />
					yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā lomasakaṇgiyo Bhagavantaṃ etad avoca:|| ||</p>

					<p class="f4">'Ekam idāhaṃ bhante,||<br />
					samayaṃ Sakkesu viharāmi Kapilavatthusmiṃ Nigrodhārāme.|| ||</p>

					<p class="f4">Atha kho bhante,||<br />
					aññataro deva-putto abhikkantāya rattiyā abhikkanta-vaṇṇo kevala-kappaṃ nigrodhārāmaṃ obhāsetvā yenāhaṃ ten'upasaṇkami.|| ||</p>

					<p class="f4">Upasaṇkamitvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhito kho bhante,||<br />
					so deva-putto maṃ etad avoca: 'dhāresi tvaṃ bhikkhu,||<br />
					bhaddekarattassa uddesañca vibhaṇgañcā' ti.|| ||</p>

					<p class="f4">Evaṃ vutte ahaṃ bhante taṃ deva-puttaṃ etad avocaṃ: 'na kho ahaṃ āvuso,||<br />
					dhāremi bhaddekarattassa uddesañca vibhaṇgañca.|| ||</p>

					<p class="f4">Tvaṃ pan'āvuso dhāresi bhaddekarattassa uddesañca vibhaṇgañcā'ti aham pi kho bhikkhu,||<br />
					na dhāremi bhaddekarattassa uddesañca vibhaṇgañca.|| ||</p>

					<p class="f4">Dhāresi pana tvaṃ bhikkhu,||<br />
					bhaddekarattiyo gāthā' ti.|| ||</p>

					<p class="f4">Na kho ahaṃ āvuso,||<br />
					dhāremi bhaddekarattiyo gāthāti.|| ||</p>

					<p class="f4">Tvaṃ pan'āvuso dhāresi bhaddekarattiyo gāthāti.|| ||</p>

					<p class="f4">Dhāremi kho ahaṃ bhikkhu,||<br />
					bhaddekarattiyo gāthāti.|| ||</p>

					<p class="f4">Yathā kathaṃ pana tvaṃ āvuso,||<br />
					dhāresi bhaddekarattiyo gāthāti.|| ||</p>

					<p class="f4">Ekam idāhaṃ bhikkhu,||<br />
					samayaṃ Bhagavā devesu Tāvatiṃsesu viharati pāricchattakamūle paṇḍukambalasilāyaṃ.|| ||</p>

					<p class="f4">Tatra Bhagavā devānaṃ Tāvatiṃsānaṃ bhaddekarattassa uddesañca vibhaṇgañca abhāsi:|| ||</p>

					<p class="f4">Atītaṃ nānvāgameyya nappaṭikaṇkhe anāgataṃ.||<br />
					Yadatītaṃ pahīnaṃ taṃ appattañ ca anāgataṃ.|| ||</p>

					<p class="f4">Paccuppannañca yo dhammaṃ tattha tattha vipassati,||<br />
					Asaṃhīraṃ asaṇkuppaṃ taṃ vidvā manubrūhaye.|| ||</p>

					<p class="f4">Ajjeva kiccaṃ ātappaṃ ko jaññā maraṇaṃ suve,||<br />
					Na hi no saṇgāraṃ tena mahāsenena maccunā.|| ||</p>

					<p class="f4">Evaṃ vihāriṃ ātāpiṃ ahorattamatanditaṃ,||<br />
					Taṃ ve bhaddekarattoti santo ācikkhate munīti.|| ||</p>

					<p class="f4">'Evaṃ kho ahaṃ bhikkhu,||<br />
					dhāremi bhaddekarattiyo gāthā.|| ||</p>

					<p class="f4">Uggaṇhāhi tvaṃ bhikkhu,||<br />
					bhaddekarattassa uddesañca vibhaṇgañca,||<br />
					pariyāpuṇāhi tvaṃ bhikkhu,||<br />
					bhaddekarattassa uddesañca vibhaṇgañca.|| ||</p>

					<p class="f4">Dhārehi tvaṃ bhikkhu,||<br />
					bhaddekarattassa uddesañca vibhaṇgañca.|| ||</p>

					<p class="f4">Attha-saṃhito bhikkhu,||<br />
					bhaddekarattassa uddeso ca vibhaṇgo ca ādiBrahma-cariyakoti.|| ||</p>

					<p class="f4">Idam avoca so bhante,||<br />
					deva-putto,||<br />
					idaṃ vatvā tatth'evantara-dhāyi.|| ||</p>

					<p class="f4">Sādhu me bhante,||<br />
					Bhagavā bhaddekarattassa uddesañca vibhaṇgañca desetu' ti.|| ||</p>

					<p class="f4">Jānāsi pana tvaṃ bhikkhu,||<br />
					taṃ deva-puttan' ti.|| ||</p>

					<p class="f4">Na kho ahaṃ bhante,||<br />
					jānāmi taṃ deva-puttanti.|| ||</p>

					<p class="f4">Candano nāma so bhikkhu,||<br />
					deva-putto.|| ||</p>

					<p class="f4">Candano bhikkhu,||<br />
					deva-putto atthikatvā manasi-katvā sabba-cetaso1 samannā-haritvā ohita-soto dhammaṃ suṇāti.|| ||</p>

					<p class="f4">Tena hi bhikkhu,||<br />
					suṇāhi.|| ||</p>

					<p class="f4">Sādhukaṃ mana-sikarohi.|| ||</p>

					<p class="f4">Bhāsissāmīti.|| ||</p>

					<p class="f4">Evaṃ bhante' ti kho āyasmā lomasakaṇgiyo Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">Atītaṃ nānvāgameyya nappaṭikaṇkhe anāgataṃ.||<br />
					Yadatītaṃ pahīnaṃ taṃ appattañ ca anāgataṃ.|| ||</p>

					<p class="f4">Paccuppannañca yo dhammaṃ tattha tattha vipassati,||<br />
					Asaṃhīraṃ asaṇkuppaṃ taṃ vidvā manubrūhaye.|| ||</p>

					<p class="f4">Ajjeva kiccaṃ ātappaṃ ko jaññā maraṇaṃ suve,||<br />
					Na hi no saṇgāraṃ tena mahāsenena maccunā.|| ||</p>

					<p class="f4">Evaṃ vihāriṃ ātāpiṃ ahorattamatanditaṃ,||<br />
					Taṃ ve bhaddekarattoti santo ācikkhate munīti.|| ||</p>

					<p class="f4">Kathañ ca bhikkhu,||<br />
					atītaṃ anvāgameti: evaṃ-rūpo ahosiṃ atītam addhānanti tattha nandiṃ samanvāneti.|| ||</p>

					<p class="f4">Evaṃvedano ahosiṃ atītam addhānanti tattha nandiṃ samanvāneti.|| ||</p>

					<p class="f4">Evaṃ sañño ahosiṃ atītam addhānanti tattha nandiṃ samanvāneti.|| ||</p>

					<p class="f4">Evaṃ saṇkhāro ahosiṃ atītam addhānanti tattha nandiṃ samanvāneti.|| ||</p>

					<p class="f4">Evaṃviññāṇo ahosiṃ atītam addhānanti tattha nandiṃ samanvāneti.|| ||</p>

					<p class="f4">Evaṃ kho bhikkhu atītaṃ anvāgameti.|| ||</p>

					<p class="f4"><a id="pg202"><span class="f2 g"><b>[202]</b></span></a> Kathañ ca bhikkhu,||<br />
					atītaṃ nānvāgameti: evaṃ-rūpo ahosiṃ atītam addhānanti tattha nandiṃ na samanvāneti.|| ||</p>

					<p class="f4">Evaṃvedano ahosiṃ atītam addhānanti tattha nandiṃ na samanvāneti.|| ||</p>

					<p class="f4">Evaṃ sañño ahosiṃ atītam addhānanti tattha nandiṃ na samanvāneti.|| ||</p>

					<p class="f4">Evaṃ saṇkhāro ahosiṃ atītam addhānanti tattha nandiṃ na samanvāneti.|| ||</p>

					<p class="f4">Evaṃviññāṇo ahosiṃ atītam addhānanti tattha nandiṃ na samanvāneti.|| ||</p>

					<p class="f4">Evaṃ kho bhikkhu atītaṃ nānvāgameti.|| ||</p>

					<p class="f4">Kathañ ca bhikkhu,||<br />
					anāgataṃ paṭikaṇkhati: evaṃ-rūpo siyaṃ anāgatam addhānanti tattha nandiṃ samanvāneti.|| ||</p>

					<p class="f4">Evaṃvedano siyaṃ anāgatam addhānanti tattha nandiṃ samanvāneti.|| ||</p>

					<p class="f4">Evaṃsañño siyaṃ anāgatmaddhānanti tattha nandiṃ samanvāneti.|| ||</p>

					<p class="f4">Evaṃsaṇkhāro siyaṃ anāgatam addhānanti tattha nandiṃ samanvāneti.|| ||</p>

					<p class="f4">Evaṃviññāṇo siyaṃ anāgatam addhānanti tattha nandiṃ samanvāneti.|| ||</p>

					<p class="f4">Evaṃ kho bhikkhu,||<br />
					anāgataṃ paṭikaṇkhati.|| ||</p>

					<p class="f4">Kathañ ca bhikkhu,||<br />
					anāgataṃ na paṭikaṇkhati: evaṃ-rūpo siyaṃ anāgatam addhānanti tattha nandiṃ na samanvāneti.|| ||</p>

					<p class="f4">Evaṃvedano siyaṃ anāgatam addhānanti tattha nandiṃ na samanvāneti.|| ||</p>

					<p class="f4">Evaṃsañño siyaṃ anāgatmaddhānanti tattha nandiṃ na samanvāneti.|| ||</p>

					<p class="f4">Evaṃsaṇkhāro siyaṃ anāgatam addhānanti tattha nandiṃ na samanvāneti.|| ||</p>

					<p class="f4">Evaṃviññāṇo siyaṃ anāgatam addhānanti tattha nandiṃ na samanvāneti.|| ||</p>

					<p class="f4">Evaṃ kho bhikkhu,||<br />
					anāgataṃ na paṭikaṇkhati.|| ||</p>

					<p class="f4">Kathañ ca bhikkhu,||<br />
					pacc'uppannesu dhammesu saṃhīrati: idha bhikkhu,||<br />
					a-s-sutavā puthujjano ariyānaṃ adassāvī ariya-Dhammassa akovido ariya-Dhamme avinīto sappurisānaṃ adassāvī sappurisa-Dhammassa akovido sappurisa-Dhamme avinīto rūpaṃ attato samanupassati,||<br />
					rūpavantaṃ vā attāṇaṃ,||<br />
					attani vā rūpaṃ,||<br />
					rūpasmiṃ vā attāṇaṃ.|| ||</p>

					<p class="f4">Vedanaṃ attato samanupassati,||<br />
					vedanā-vantaṃ vā attāṇaṃ,||<br />
					attani vā vedanaṃ,||<br />
					vedanāya vā attāṇaṃ.|| ||</p>

					<p class="f4">Saññaṃ attato samanupassati,||<br />
					saññā-vantaṃ vā attāṇaṃ.|| ||</p>

					<p class="f4">Attani vā saññaṃ,||<br />
					saññāya vā attāṇaṃ.|| ||</p>

					<p class="f4">Saṇkhāre attato samanupassati,||<br />
					saṇkhāra-vantaṃ vā attāṇaṃ,||<br />
					attani vā saṇkhāre,||<br />
					saṇkhāresu vā attāṇaṃ.|| ||</p>

					<p class="f4">Viññāṇaṃ attato samanupassati,||<br />
					viññāṇa-vantaṃ vā attāṇaṃ,||<br />
					attani vā viññāṇaṃ,||<br />
					viññāṇasmiṃ vā attāṇaṃ.|| ||</p>

					<p class="f4">Evaṃ kho bhikkhu,||<br />
					pacc'uppannesu dhammesu saṃhīrati.|| ||</p>

					<p class="f4">Kathañ ca bhikkhu,||<br />
					pacc'uppannesu dhammesu na saṃhīrati: idha bhikkhu,||<br />
					sutavā ariya-sāvako.|| ||</p>

					<p class="f4">Ariyānaṃ dassāvī ariya-Dhammassa kovido ariya-Dhamme suvinīto sappurisānaṃ dassāvī sappurisa-Dhammassa kovido sappurisa-Dhamme suvinīto.|| ||</p>

					<p class="f4">Na rūpaṃ attato samanupassati,||<br />
					na rūpavantaṃ vā attāṇaṃ,||<br />
					na attani vā rūpaṃ,||<br />
					na rūpasmiṃ vā attāṇaṃ.|| ||</p>

					<p class="f4">Na vedanaṃ attato samanupassati,||<br />
					na vedanā-vantaṃ vā attāṇaṃ,||<br />
					na attani vā vedanaṃ,||<br />
					na vedanāya vā attāṇaṃ.|| ||</p>

					<p class="f4">Na saññaṃ attato samanupassati,||<br />
					na saññā-vantaṃ vā attāṇaṃ.|| ||</p>

					<p class="f4">Na attani vā saññaṃ,||<br />
					na saññāya vā attāṇaṃ.|| ||</p>

					<p class="f4">Na saṇkhāre attato samanupassati,||<br />
					na saṇkhāra-vantaṃ vā attāṇaṃ,||<br />
					na attani vā saṇkhāre,||<br />
					na saṇkhāresu vā attāṇaṃ.|| ||</p>

					<p class="f4">Na viññāṇaṃ attato samanupassati,||<br />
					na viññāṇa-vantaṃ vā attāṇaṃ,||<br />
					na attani vā viññāṇaṃ,||<br />
					na viññāṇasmiṃ vā attāṇaṃ.|| ||</p>

					<p class="f4">Evaṃ kho bhikkhu,||<br />
					pacc'uppannesu dhammesu na saṃhīrati.|| ||</p>

					<p class="f4">Atītaṃ nānvāgameyya nappaṭikaṇkhe anāgataṃ.||<br />
					Yadatītaṃ pahīnaṃ taṃ appattañ ca anāgataṃ.|| ||</p>

					<p class="f4">Paccuppannañca yo dhammaṃ tattha tattha vipassati,||<br />
					Asaṃhīraṃ asaṇkuppaṃ taṃ vidvā manubrūhaye.|| ||</p>

					<p class="f4">Ajjeva kiccaṃ ātappaṃ ko jaññā maraṇaṃ suve,||<br />
					Na hi no saṇgāraṃ tena mahāsenena maccunā.|| ||</p>

					<p class="f4">Evaṃ vihāriṃ ātāpiṃ ahorattamatanditaṃ,||<br />
					Taṃ ve bhaddekarattoti santo ācikkhate munīti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā lomasakaṇgiyo Bhagavato bhāsitaṃ 'abhinandī' ti.|| ||</p>

					<p class="ctr">Lomasakaṇgiya Bhadd'Eka-Ratta Suttaṃ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>