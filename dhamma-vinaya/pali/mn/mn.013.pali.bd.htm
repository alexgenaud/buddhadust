<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 13. A detailed exposition of what constitutes the pleasure, the danger, and the escape from the five senses, forms, and sense experience." />
<title>MN 13: Maha Dukkha-k-khandha Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					2. Sīhanāda Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p13">Sutta 13</a></h4>

					<h1>Mahā Dukkha-k-khandha Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.013.chlm.sbb.htm#p1">chlm</a>][<a href="../../../dhamma-vinaya/pts/mn/mn.013.horn.pts.htm#p1">pts</a>][<a href="../../../dhamma-vinaya/ati/mn/mn.013.than.ati.htm#p1">than</a>][<a href="../../../dhamma-vinaya/wp/mn/mn.013.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.013.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4">2. Atha kho sambahulā bhikkhū pubbaṇha-samayaɱ nivāsetvā patta-cīvaraɱ <a id="pg84"><span class="f2 g"><b>[84]</b></span></a> ādāya Sāvatthīyaɱ piṇḍāya pavisiɱsu.|| ||</p>

					<p class="f4">Atha kho tesaɱ bhikkhūnaɱ etad ahosi:|| ||</p>

					<p class="f4">"Atippago kho tāva Sāvatthīyaɱ piṇḍāya carituɱ,||<br />
					yan nūna mayaɱ yen'añña-titthiyānaɱ paribbājakānaɱ ārāmo ten'upasaṇkameyyāmā" ti.|| ||</p>

					<p class="f4">Atha kho te bhikkhū yen'añña-titthiyānaɱ paribbājakānaɱ ārāmo ten'upasaṇkamiɱsu.|| ||</p>

					<p class="f4">Upasaṇkamitvā tehi añña-titthiyehi paribbājakehi saddhiɱ sammodiɱsu.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinne kho te bhikkhū te añña-titthiyā paribbājakā etad avocuɱ:|| ||</p>

					<p class="f4">3. "Samaṇo āvuso Gotamo kāmānaɱ pariññaɱ paññāpeti.|| ||</p>

					<p class="f4">Mayam pi kāmānaɱ pariññaɱ paññāpema.|| ||</p>

					<p class="f4">Samaṇo āvuso Gotamo rūpānaɱ pariññaɱ paññāpeti.|| ||</p>

					<p class="f4">Mayam pi rūpānaɱ pariññaɱ paññāpema.|| ||</p>

					<p class="f4">Samaṇo āvuso Gotamo vedanānaɱ pariññaɱ paññāpeti.|| ||</p>

					<p class="f4">Mayam pi vedanānaɱ pariññaɱ paññāpema.|| ||</p>

					<p class="f4">Idha no āvuso ko viseso||<br />
					ko adhippāyo||<br />
					kiɱ nānā-karaṇaɱ,||<br />
					samaṇassa vā Gotamassa amhākaɱ vā,||<br />
					yadidaɱ dhamma-desanāya vā dhamma-desanaɱ,||<br />
					anusāsaniyā vā anusāsanin" ti?|| ||</p>

					<p class="f4">4. Atha kho te bhikkhū tesaɱ añña-titthiyānaɱ paribbājakānaɱ bhāsitaɱ||<br />
					n'eva abhinandiɱsu||<br />
					na paṭikkosiɱsu,||<br />
					anabhinan'ditvā a-p-paṭikkositvā uṭṭhāy'āsanā pakkamiɱsu:|| ||</p>

					<p class="f4">"Bhagavato santike etassa bhāsitassa atthaɱ ājānissāmā" ti.|| ||</p>

					<p class="f4">5. Atha kho te bhikkhū Sāvatthīyaɱ piṇḍāya caritvā pacchā-bhattaɱ piṇḍa-pāta-paṭikkantā yena Bhagavā ten'upasaṇkamiɱsu.|| ||</p>

					<p class="f4">Upasaṇkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū Bhagavantaɱ etad avocuɱ:</p>

					<p class="f4">"Idha mayaɱ bhante pubbaṇha-samayaɱ nivāsetvā patta-cīvaraɱ ādāya Sāvatthīyaɱ piṇḍāya pāvisimha.|| ||</p>

					<p class="f4">Tesaɱ no bhante amhākaɱ etad ahosi:|| ||</p>

					<p class="f4">'Atippago kho tāva Sāvatthīyaɱ piṇḍāya carituɱ,||<br />
					yan nūna mayaɱ yenañña-titthiyānaɱ paribbājakānaɱ ārāmo ten'upasaṇkameyyāmā' ti.|| ||</p>

					<p class="f4">Atha kho mayaɱ bhante yen'añña-titthiyānaɱ paribbājakānaɱ ārāmo ten'upasaṇkamimha.|| ||</p>

					<p class="f4">Upasaṇkamitvā tehi añña-titthiyehi paribbājakehi saddhiɱ sammodimha,||<br />
					sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdimha.|| ||</p>

					<p class="f4">Eka-m-antaɱ nisinne kho bhante te añña-titthiyā paribbājakā amhe etad avocuɱ:|| ||</p>

					<p class="f4">'Samaṇo āvuso Gotamo kāmānaɱ pariññaɱ paññāpeti.|| ||</p>

					<p class="f4">Mayam pi kāmānaɱ pariññaɱ <a id="pg85"><span class="f2 g"><b>[85]</b></span></a> paññāpema.|| ||</p>

					<p class="f4">Samaṇo āvuso Gotamo rūpānaɱ pariññaɱ paññāpeti.|| ||</p>

					<p class="f4">Mayam pi rūpānaɱ pariññaɱ paññāpema.|| ||</p>

					<p class="f4">Samaṇo āvuso Gotamo vedanānaɱ pariññaɱ paññāpeti.|| ||</p>

					<p class="f4">Mayam pi vedanānaɱ pariññaɱ paññāpema.|| ||</p>

					<p class="f4">Idha no āvuso ko viseso||<br />
					ko adhippāyo||<br />
					kiɱ nānā-karaṇaɱ,||<br />
					samaṇassa vā Gotamassa amhākaɱ vā,||<br />
					yadidaɱ dhamma-desanāya vā dhamma-desanaɱ,||<br />
					anusāsaniyā vā anusāsanin" ti?|| ||</p>

					<p class="f4">Atha kho mayaɱ bhante tesaɱ añña-titthiyānaɱ paribbājakānaɱ bhāsitaɱ n'eva abhinandimha||<br />
					na paṭikkosimha||<br />
					anabhinan'ditvā a-p-paṭikkositvā,||<br />
					uṭṭhāy āsanā pakkamimha:|| ||</p>

					<p class="f4">'Bhagavato santike etassa bhāsitassa atthaɱ ājānissāmā'" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">6. "Evaɱ vādino bhikkhave añña-titthiyā paribbājakā evamassu vacanīyā:|| ||</p>

					<p class="f4">'Ko pan'āvuso kāmānaɱ assādo?|| ||</p>

					<p class="f4">Ko ādīnavo?|| ||</p>

					<p class="f4">Kiɱ nissaraṇaɱ?|| ||</p>

					<p class="f4">Ko rūpānaɱ assādo?|| ||</p>

					<p class="f4">Ko ādīnavo?|| ||</p>

					<p class="f4">Kiɱ nissaraṇaɱ?|| ||</p>

					<p class="f4">Ko vedanānaɱ assādo?|| ||</p>

					<p class="f4">Ko ādīnavo?|| ||</p>

					<p class="f4">Kiɱ nissaraṇan' ti?|| ||</p>

					<p class="f4">Evaɱ puṭṭhā bhikkhave añña-titthiyā paribbājakā na c'eva sampāyissanti,||<br />
					uttariñ ca vighātaɱ āpajji-s-santi.|| ||</p>

					<p class="f4">Taɱ kissa hetu?|| ||</p>

					<p class="f4">Yathā taɱ bhikkhave avisayasmiɱ.|| ||</p>

					<p class="f4">Nāhaɱ taɱ bhikkhave passāmi sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya yo imesaɱ pañhānaɱ veyyā-karaṇena cittaɱ ārādheyya,||<br />
					aññatra Tathāgatena vā Tathāgata-sāvakena vā ito vā pana sutvā.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">7. Ko ca bhikkhave kāmānaɱ assādo?|| ||</p>

					<p class="f4">Pañc'ime bhikkhave kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Sota-viññeyyā saddā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ghāna-viññeyyā gandhā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Jivbhā-viññeyyā rasā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Kāya-viññeyyā phoṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho bhikkhave pañca kāma-guṇā.|| ||</p>

					<p class="ctr c">&#9632;</p>

					<p class="f4">Yaɱ kho bhikkhave ime pañca kāma-guṇe paṭicca uppajjati sukhaɱ somanassaɱ,||<br />
					ayaɱ kāmānaɱ assādo.|| ||</p>

					<p class="ctr c">&#9632;</p>

					<p class="f4">8. Ko ca bhikkhave kāmānaɱ ādīnavo?|| ||</p>

					<p class="f4">Idha, bhikkhave, kula-putto yena sippaṭṭhānena jīvikaɱ kappeti:||<br />
					yadi muddāya,||<br />
					yadi gaṇanāya,||<br />
					yadi saṇkhānena,||<br />
					yadi kasiyā,||<br />
					yadi vaṇijjāya,||<br />
					yadi gorakkhena,||<br />
					yadi issatthena,||<br />
					yadi rājaporisena,||<br />
					yadi sippaññatarena,||<br />
					sītassa purakkhato uṇhassa purakkhato,||<br />
					ḍaɱsa-makasa-vāt'ātapa-siriɱsapa-samphassehi rissamāno,||<br />
					khuppipāsāya mīyamāno.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu||<br />
					kāma-nidānaɱ||<br />
					kāmā- <a id="pg86"><span class="f2 g"><b>[86]</b></span></a> dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">9. Tassa ce bhikkhave kula-puttassa evaɱ uṭṭhahato ghaṭato vāyamato te bhogā nābhinipphajjanti,||<br />
					so socati kilamati paridevati urattāḷiɱ kandati,||<br />
					sammohaɱ āpajjati:|| ||</p>

					<p class="f4">'Moghaɱ vata me uṭṭhānaɱ,||<br />
					aphalo vata me vāyāmo' ti.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">10. Tassa ce bhikkhave kula-puttassa evaɱ uṭṭhahato ghaṭato vāyamato te bhogā abhinipphajjanti,||<br />
					so tesaɱ bhogānaɱ ārakkh-ā-dhikaraṇaɱ dukkhaɱ domanassaɱ paṭisaɱvedeti:|| ||</p>

					<p class="f4">'Kinti me bhoge n'eva rājāno hareyyuɱ||<br />
					na corā hareyyuɱ||<br />
					na aggi ḍaheyya||<br />
					na udakaɱ vaheyya||<br />
					na appiyā dāyādā hareyyun' ti.|| ||</p>

					<p class="f4">Tassa evaɱ ārakkhato gopayato te bhoge||<br />
					rājāno vā haranti,||<br />
					corā vā haranti,||<br />
					aggi vā ḍahati,||<br />
					udaka vā vahati,||<br />
					appiyā vā dāyādā haranti.|| ||</p>

					<p class="f4">So socati kilamati paridevati.|| ||</p>

					<p class="f4">Urattāḷiɱ kandati,||<br />
					sammohaɱ āpajjati:|| ||</p>

					<p class="f4">'Yam pi me ahosi||<br />
					tam pi no n'atthī' ti.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">11. Puna ca paraɱ bhikkhave||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu||<br />
					rājāno pi rājūhi vivadanti,||<br />
					khattiyā pi khattiyehi vivadanti,||<br />
					brāhmaṇā pi brāhmaṇehi vivadanti,||<br />
					gapahatī pi gahapatīhi vivadanti,||<br />
					mātā pi puttena vivadati,||<br />
					putto pi mātarā vivadati,||<br />
					pitā pi puttena vivadati,||<br />
					bhātā pi bhātarā vivadati,||<br />
					bhātā pi bhaginiyā vivadati,||<br />
					bhaginī pi bhātarā vivadati,||<br />
					sahāyo pi sahāyena vivadati.|| ||</p>

					<p class="f4">Te tattha kalaha-viggaha-vivādāɱ-āpannā añña-maññaɱ pāṇīhi pi upakkamanti,||<br />
					leḍḍūhi pi upakkamanti,||<br />
					daṇḍehi pi upakkamanti,||<br />
					satthehi pi upakkamanti,||<br />
					te tattha maraṇam pi nigacchanti maraṇa-mattam pi dukkhaɱ.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">12. Puna ca paraɱ bhikkhave||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu asicammaɱ gahetvā dhanukalāpaɱ sannayhitvā ubhato-viyūḷhaɱ saṇgāmaɱ pakkhandanti usūsu pi khippamānesu||<br />
					sattīsu pi khippamānāsu,||<br />
					asīsu pi vijjotalantesu,||<br />
					te tattha usūhi pi vijjhanti,||<br />
					sattiyā pi vijjhanti,||<br />
					asinā pi sīsaɱ chindanti,||<br />
					te tattha maraṇam pi nigacchanti maraṇa-mattam pi dukkhaɱ.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">13. Puna ca paraɱ bhikkhave||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu asicammaɱ gahetvā dhanukalāpaɱ sannayhitvā addāvalepanā upakāriyo pakkhandanti usūsu pi khippamānāsu||<br />
					sattīsu pi <a id="pg87"><span class="f2 g"><b>[87]</b></span></a> khippamānāsu||<br />
					asīsu pi vijjotalantesu;||<br />
					te tattha usūhi pi vijjhanti,||<br />
					sattiyā pi vijjhanti,||<br />
					pakkaṭṭhiyā pi osiñcanti,||<br />
					ahivaggena pi omaddanti,||<br />
					asinā pi sīsaɱ chindanti;||<br />
					te tattha maraṇam pi nigacchanti,||<br />
					maraṇa-mattam pi dukkhaɱ.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">14. Puna ca paraɱ bhikkhave||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu sandhim pi chindanti,||<br />
					nillopam pi haranti,||<br />
					ekāgārikam pi karonti,||<br />
					paripanthe pi tiṭṭhanti,||<br />
					paradāram pi gacchanti;||<br />
					tam enaɱ rājāno gahetvā vividhā kamma-kāraṇā kārenti:||<br />
					kasāhi pi tāḷenti,||<br />
					vettehi pi tāḷenti,||<br />
					addhadaṇḍakehi pi tāḷenti,||<br />
					hattham pi chindanti,||<br />
					pādam pi chindanti,||<br />
					hatthapādam pi chindanti,||<br />
					kaṇṇam pi chindanti,||<br />
					nāsam pi chindanti,||<br />
					kaṇṇanāsam pi chindanti,||<br />
					bilaṇgathālikam pi karonti,||<br />
					saṇkhamuṇḍikam pi karonti,||<br />
					Rāhumukham pi karonti,||<br />
					joti-mālikam pi karonti,||<br />
					hatthapajjotikam pi karonti,||<br />
					erakavattikam pi karonti,||<br />
					cīrakavāsikam pi karonti,||<br />
					eṇeyyakam pi karonti,||<br />
					baḷisamaɱsikam pi karonti,||<br />
					kahāpaṇakam pi karonti.,||<br />
					khārāpatacchikam pi karonti,||<br />
					palighaparivattikam pi karonti,||<br />
					palālapīṭhakam pi karonti,||<br />
					tattena pi telena osiñcanti,||<br />
					sunakhehi pi khādāpenti,||<br />
					jīvantam pi sūle uttāsenti,||<br />
					asinā pi sīsaɱ chindanti,||<br />
					te tattha maraṇam pi nigacchanti,||<br />
					maraṇa-mattam pi dukkhaɱ.|| ||</p>

					<p class="f4">Ayam pi bhikkhave kāmānaɱ ādīnavo sandiṭṭhiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">15. Puna ca paraɱ bhikkhave||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu kāyena du-c-caritaɱ caranti,||<br />
					vācāya du-c-caritaɱ caranti,||<br />
					manasā du-c-caritaɱ caranti;||<br />
					te kāyena du-c-caritaɱ caritvā||<br />
					vācāya du-c-caritaɱ caritvā||<br />
					manasā du-c-caritaɱ caritvā||<br />
					kāyassa bhedā param maraṇā apāyaɱ||<br />
					duggatiɱ||<br />
					vinipātaɱ||<br />
					Nirayaɱ upapajjanti.|| ||</p>

					<p class="f4">Ayaɱ bhikkhave kāmānaɱ ādīnavo samparāyiko dukkha-k-khandho||<br />
					kāma-hetu,||<br />
					kāma-nidānaɱ,||<br />
					kāmā-dhikaraṇaɱ||<br />
					kāmānam-eva hetu.|| ||</p>

					<p class="ctr c">&#9632;</p>

					<p class="f4">16. Kiñ ca bhikkhave kāmānaɱ nissaraṇaɱ?|| ||</p>

					<p class="f4">Yo kho bhikkhave kāmesu chanda-rāga-vinayo,||<br />
					chanda-rāga-p-pahānaɱ,||<br />
					idaɱ kāmānaɱ nissaraṇaɱ.|| ||</p>

					<p class="f4">17. Ye hi keci, bhikkhave,||<br />
					samaṇā vā brāhmaṇā vā evaɱ kāmānaɱ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaɱ na-p-pajānanti;||<br />
					te vata sāmaɱ vā kāme parijānissanti paraɱ vā tathattāya samādapessanti yathā paṭipanno kāme parijānissatī ti||<br />
					n'etaɱ ṭhānaɱ vijjati.|| ||</p>

					<p class="f4">Ye ca kho keci bhikkhave samaṇā vā brāhmaṇā <a id="pg88"><span class="f2 g"><b>[88]</b></span></a> vā evaɱ kāmānaɱ assādañ ca||<br />
					assādato ādīnavañ ca||<br />
					ādīnavato nissaraṇañ ca||<br />
					nissaraṇato yathā-bhūtaɱ pajānanti;||<br />
					te vata sāmaɱ vā kāme parijānissanti,||<br />
					paraɱ vā tathattāya samādapessanti yathā paṭipanno kāme parijānissatī ti ṭhānametaɱ vijjati.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">18. Ko ca bhikkhave rūpānaɱ assādo?|| ||</p>

					<p class="f4">Seyyathā pi, bhikkhave,||<br />
					khattiyakaññā vā||<br />
					brāhmaṇakaññā vā||<br />
					gahapatikaññā vā||<br />
					paṇṇarasa vassuddesikā vā||<br />
					soḷasa vassuddesikā vā||<br />
					nātidīghā||<br />
					nātirassā||<br />
					nātikisā||<br />
					nātithūlā||<br />
					nātikāḷī||<br />
					nāccodātā,||<br />
					paramā sā bhikkhave tasmiɱ samaye subhā vaṇṇanibhā" ti?</p>

					<p class="f4">"Evaɱ bhante."|| ||</p>

					<p class="f4">"Yaɱ kho bhikkhave subhaɱ vaṇṇanibhaɱ paṭicca uppajjati sukhaɱ somanassaɱ.|| ||</p>

					<p class="f4">Ayaɱ rūpānaɱ assādo.|| ||</p>

					<p class="ctr c">&#9632;</p>

					<p class="f4">19. Ko ca bhikkhave rūpānaɱ ādīnavo?|| ||</p>

					<p class="f4">Idha, bhikkhave, tam eva bhaginiɱ passeyya aparena samayena||<br />
					āsītikaɱ vā||<br />
					nāvutikaɱ vā||<br />
					vassa-satikaɱ vā||<br />
					jātiyā,||<br />
					jiṇṇaɱ||<br />
					gopānasivaṇkaɱ||<br />
					bhoggaɱ||<br />
					daṇḍaparāyanaɱ||<br />
					pavedhamānaɱ||<br />
					gacchantiɱ||<br />
					āturaɱ||<br />
					gatayobbanaɱ||<br />
					khaṇḍadantaɱ||<br />
					palitakesaɱ||<br />
					vilūnaɱ||<br />
					khalitaɱ||<br />
					siraɱ||<br />
					valitaɱ||<br />
					tilakāhata gattaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">20. Puna ca paraɱ bhikkhave tam-eva bhaginiɱ passeyya||<br />
					ābādhikaɱ||<br />
					dukkhitaɱ||<br />
					bāḷha-gilānaɱ||<br />
					sake muttakarīse palipannaɱ semānaɱ aññehi vuṭṭhāpiyamānaɱ aññehi saɱvesiyamānaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">21. Puna ca paraɱ bhikkhave tam-eva bhaginiɱ passeyya sarīraɱ sīvathikāya chaḍḍitaɱ ekāhamataɱ vā dvīhamataɱ vā tīhamataɱ vā,||<br />
					uddhumātakaɱ vinīlakaɱ vipubbakajātaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">22. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					kākehi vā khajja-mānaɱ||<br />
					kulalehi vā khajja-mānaɱ||<br />
					gijjhehi vā khajja-mānaɱ||<br />
					suvāṇehi vā khajja-mānaɱ||<br />
					sigālehi vā khajja-mānaɱ||<br />
					vividhehi vā pāṇakajātehi khajja-mānaɱ.|| ||</p>

					<p class="f4">Taɱ kiɱ maññatha <a id="pg89"><span class="f2 g"><b>[89]</b></span></a> bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">23. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhika-saŋkhalikaɱ||<br />
					samaɱsa-lohitaɱ||<br />
					nahārusambandhaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">24. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhisaŋkhalikaɱ||<br />
					nimmaɱsa-lohita-makkhitaɱ||<br />
					nahārusambandhaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">25. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhika-saŋkhalikaɱ||<br />
					apagatamaɱsa-lohitaɱ||<br />
					nahārusambandhaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">26. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhikāni||<br />
					apagatasambandhāni||<br />
					disā vidisā vikkhittāni.|| ||</p>

					<p class="f4">Aññena hatthaṭṭhikaɱ||<br />
					aññena pādaṭṭhikaɱ||<br />
					aññena jaṇghaṭṭhikaɱ||<br />
					aññena ūraṭṭhikaɱ||<br />
					aññena kaṭaṭṭhikaɱ||<br />
					aññena piṭṭhikaṇṭakaɱ||<br />
					aññena sīsakaṭāhaɱ.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">27. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhikāni setāni saŋkhavaṇṇūpanibhāni.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">28. Puna ca paraɱ bhikkhave tam eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhikāni pūñjakitāni tero-vassikāni.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p class="ctr c">&#9632;</p>

					<p class="f4">29. Puna ca paraɱ bhikkhave tam-eva bhaginiɱ passeyya,||<br />
					sarīraɱ sīvathikāya chaḍḍitaɱ||<br />
					aṭṭhikāni pūtīni cuṇṇaka-jātāni.|| ||</p>

					<p class="f4">Taɱ kiɱ maññatha bhikkhave?|| ||</p>

					<p class="f4">Yā purimā subhā vaṇṇanibhā sā antara-hitā,||<br />
					ādīnavo pātubhūto" ti?|| ||</p>

					<p class="f4">"Evaɱ bhante."|| ||</p>

					<p class="f4">"Ayam pi bhikkhave rūpānaɱ ādīnavo.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">30. Kiñ ca bhikkhave rūpānaɱ nissaraṇaɱ?|| ||</p>

					<p class="f4">Yo bhikkhave rūpesu chanda-rāga-vinayo chanda-rāga-p-pahānaɱ.|| ||</p>

					<p class="f4">Idaɱ rūpānaɱ nissaraṇaɱ.|| ||</p>

					<p class="ctr c">&#9632;</p>

					<p class="f4">31. Ye hi keci bhikkhave samaṇā vā brāhmaṇā vā evaɱ rūpānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ na-p-pajānanti,||<br />
					te vata sāmaɱ vā rūpe parijānissanti,||<br />
					paraɱ vā tathattāya samādapessanti yathā paṭipanno rūpe parijānissatīti n'etaɱ ṭhānaɱ vijjati.|| ||</p>

					<p class="f4">Ye ca kho ke ci bhikkhave samaṇā vā brāhmaṇā vā evaɱ rūpānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ pajānanti,||<br />
					te vata sāmaɱ vā rūpe parijānissanti paraɱ vā tathattāya samādapessanti yathā paṭipanno rūpe parijānissatīti ṭhānametaɱ vijjati.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">32. Ko ca bhikkhave vedanānaɱ assādo?|| ||</p>

					<p class="f4">Idha, bhikkhave, bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ||<br />
					viveka-jaɱ pītisukhaɱ||<br />
					paṭhamaɱ jhānaɱ upasampajja viharati.|| ||</p>

					<p class="f4">Yasmiɱ samaye bhikkhave bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ||<br />
					viveka-jaɱ pītisukhaɱ||<br />
					paṭhamaɱ jhānaɱ upasampajja viharati,||<br />
					n'eva tasmiɱ samaye attavyābādhāya ceteti||<br />
					na paravyābādhāya ceteti||<br />
					na ubhaya <a id="pg90"><span class="f2 g"><b>[90]</b></span></a> vyābādhāya ceteti,||<br />
					avyāpajjhaɱ yeva tasmiɱ samaye vedanaɱ vedeti.|| ||</p>

					<p class="f4">Avyāpajjhaparamāhaɱ bhikkhave vedanānaɱ assādaɱ vadāmi.|| ||</p>

					<p class="ctr c">&#9632;</p>

					<p class="f4">33. Puna ca paraɱ bhikkhave bhikkhu vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ avicāraɱ||<br />
					samādhi-jaɱ pītisukhaɱ||<br />
					dutiyaɱ jhānaɱ upasampajja viharati.|| ||</p>

					<p class="f4">Yasmiɱ samaye bhikkhave bhikkhu vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ avicāraɱ||<br />
					samādhi-jaɱ pītisukhaɱ||<br />
					dutiyaɱ jhānaɱ upasampajja viharati,||<br />
					n'eva tasmiɱ samaye attavyābādhāya ceteti||<br />
					na paravyābādhāya ceteti||<br />
					na ubhayavyābādhāya ceteti||<br />
					avyāpajjhaɱ yeva tasmiɱ samaye vedanaɱ vedeti.|| ||</p>

					<p class="f4">Avyāpajjhaparamāhaɱ bhikkhave vedanānaɱ assādaɱ vadāmi.|| ||</p>

					<p class="ctr c">&#9632;</p>

					<p class="f4">34. Puna ca paraɱ bhikkhave bhikkhu||<br />
					pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhañ ca kāyena paṭisaɱvedeti||<br />
					yaɱ taɱ ariyā ācikkhanti||<br />
					'Upekkhako satimā sukha-vihārī' ti,||<br />
					taɱ tatiyaɱ jhānaɱ upasampajja viharati.|| ||</p>

					<p class="f4">Yasmiɱ samaye bhikkhave bhikkhu||<br />
					pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhañ ca kāyena paṭisaɱvedeti,||<br />
					yaɱ taɱ ariyā ācikkhanti||<br />
					'Upekkhako satimā sukhavihirī' ti||<br />
					taɱ tatiyaɱ jhānaɱ upasampajja viharati,||<br />
					n'eva tasmiɱ samaye attavyābādhāya ceteti||<br />
					na paravyābādhāya ceteti||<br />
					na ubhayavyābādhāya ceteti||<br />
					avyāpajjhaɱ yeva tasmiɱ samaye vedanaɱ vedeti.|| ||</p>

					<p class="f4">Avyāpajjhaparamāhaɱ bhikkhave vedanānaɱ assādaɱ vadāmi.|| ||</p>

					<p class="ctr c">&#9632;</p>

					<p class="f4">35. Puna ca paraɱ bhikkhave bhikkhu||<br />
					sukhassa ca pahānā||<br />
					dukkhassa ca pahānā||<br />
					pubbe va somanassa-domanassānaɱ attha-gamā||<br />
					adukkhaɱ asukhaɱ||<br />
					upekkhā-sati-pārisuddhiɱ||<br />
					catutthaɱ jhānaɱ upasampajja viharati.|| ||</p>

					<p class="f4">Yasmiɱ samaye bhikkhave bhikkhu||<br />
					sukhassa ca pahānā||<br />
					dukkhassa ca pahānā||<br />
					pubbe va somanassa-domanassānaɱ attha-gamā||<br />
					adukkhaɱ asukhaɱ||<br />
					upekkhā-sati-pārisuddhiɱ||<br />
					catutthaɱ jhānaɱ upasampajja viharati,||<br />
					n'eva tasmiɱ samaye attavyābādhāya ceteti||<br />
					na paravyābādhāya ceteti||<br />
					na ubhayavyābādhāya ceteti||<br />
					avyāpajjhaɱ yeva tasmiɱ samaye vedanaɱ vedeti.|| ||</p>

					<p class="f4">Avyāpajjhaparamāhaɱ bhikkhave vedanānaɱ assādaɱ vadāmi.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">36. Ko ca bhikkhave vedanānaɱ ādīnavo?|| ||</p>

					<p class="f4">Yaɱ bhikkhave vedanā aniccā dukkhā vipariṇāma-dhammā,||<br />
					ayaɱ vedanānaɱ ādīnavo.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">37. Kiñ ca bhikkhave vedanānaɱ nissaraṇaɱ?|| ||</p>

					<p class="f4">Yo bhikkhave vedanāsu chanda-rāga-vinayo chanda-rāga-p-pahānaɱ,||<br />
					idaɱ vedanānaɱ nissaraṇaɱ.|| ||</p>

					<p class="f4">38. Ye hi ke ci bhikkhave samaṇā vā brāhmaṇā vā evaɱ vedanānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ na-p-pajānanti,||<br />
					te vata sāmaɱ vā vedanā parijānissanti,||<br />
					paraɱ vā tathattāya samādapessanti,||<br />
					yathā paṭipanno vedanā parijānissatī ti n'etaɱ ṭhānaɱ vijjati.|| ||</p>

					<p class="f4">Ye ca kho ke ci bhikkhave samaṇā vā brāhmaṇā vā evaɱ vedanānaɱ assādañ ca assādato ādīnavañ ca ādīnavato nissaraṇañ ca nissaraṇato yathā-bhūtaɱ pajānanti,||<br />
					te vata sāmaɱ vā vedanā parijānissanti,||<br />
					paraɱ vā tathattāya samādapessanti yathā paṭipanno vedanā parijānissatīti ṭhānametaɱ vijjatī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ abhinandunti.|| ||</p>

					<p class="f4 ctr">Mahādukkha-k-khandhasuttaɱ tatiyaɱ.</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>