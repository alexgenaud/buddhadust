<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of Majjhima Nikaya, Sutta 139. The Buddha goes into detail concerning disengagement caused by either biases towards or biases against." />
<title>MN 139: Arana-Vibhanga Suttaɱ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaŋga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p139">Sutta 139</a></h4>

					<h1>Araṇa-Vibhaŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.139.chlm.sbb.htm#p1">chlm</a>][<a href="../../../dhamma-vinaya/pts/mn/mn.139.horn.pts.htm#p1">pts</a>][<a href="../../../dhamma-vinaya/wp/mn/mn.139.ntbb.wp.htm#p1">ntbb</a>][<a href="../../../dhamma-vinaya/bd/mn/mn.139.olds.bd.htm#p1">olds</a>][<a href="../../../dhamma-vinaya/mnl/mn/mn.139.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme. Tatra kho Bhagavā bhikkhū āmantesi:|| ||</p>

					<p class="f4">Bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Araṇavibhaŋgaɱ vo bhikkhave, desissāmi. Taɱ suṇātha sādhukaɱ manasi karotha. Bhāsissāmīti.|| ||</p>

					<p class="f4">"Evaɱ bhante" ti kho te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4"><a id="p2">2.</a> Na kāma-sukham-anuyuñjeyya hīnaɱ gammaɱ pothujjanikaɱ anariyaɱ ananthasaɱhitaɱ. Na ca attakila-mathānuyogaɱ anuyuñjeyya dukkhaɱ anariyaɱ anattha-saɱhitaɱ.|| ||</p>

					<p class="f4"><a id="p3">3.</a> Ete te ubho ante anupagamma majjhimā paṭipadā Tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saŋvattati.|| ||</p>

					<p class="f4"><a id="p4">4.</a> Ussādanañ ca jaññā, apasādanañ ca jaññā. Ussādanañ ca ñatvā apasādanañ ca ñatvā nevussādeyya nāpasādeyya dhammameva deseyya.|| ||</p>

					<p class="f4"><a id="p5">5.</a> Sukhavinicchayaɱ jaññā, sukhavinicchayaɱ ñatvā ajjhattaɱ sukhamanuyuñjeyya.|| ||</p>

					<p class="f4"><a id="p6">6.</a> Rah'ovādaɱ na bhāseyya, sammukhā na khīṇaɱ bhaṇe.|| ||</p>

					<p class="f4"><a id="p7">7.</a> Ataramāno ca bhāseyya, no taramāno.|| ||</p>

					<p class="f4"><a id="p8">8.</a> Janapadaniruttiɱ nābhiniveseyya, samaññaɱ nāti dhāveyyāti.|| ||</p>

					<p class="f4"><a id="p9">9.</a> Ayamuddeso araṇavibhaŋgassa.|| ||</p>

					<p class="f4"><a id="p10">10.</a> 'Na kāma-sukhamanuyuñjeyya hīnaɱ gammaɱ pothujjanikaɱ anariyaɱ anattha-saɱhitaɱ, na ca attakilamathānuyogaɱ anuyuñjeyya dukkhaɱ anariyaɱ anattha-saɱhita'nti iti kho pan'etaɱ vuttaɱ. Kiñ c'etaɱ paṭicca vuttaɱ: yo kāmapaṭisandhisukhino somanassānuyogo hīno gammo pothujjaniko anariyo anattha-saɱhito, sadukkho eso dhammo saupaghāto3 saupāyāso sapariḷāho micchā-paṭipadā. Yo kāmapaṭisandhisukhino somanassānuyogaɱ <a id="p231"><span class="f2 g"><b>[231]</b></span></a>  ananuyogo hīnaɱ gammaɱ pothujjanikaɱ anariyaɱ anattha-saɱhitaɱ, adukkho eso dhammo anupaghāto anupāyāso apariḷāho sammā-paṭipadā. Yo attakilamathānuyogo dukkho anariyo anattha-saɱhito, dukkho eso dhammo saupaghāto saupāyāso sapariḷāho micchā-paṭipadā yo attakilamathānuyogaɱ ananuyogo dukkhaɱ anariyaɱ anattha-saɱhitaɱ, adukkho eso dhammo anupaghāto dukkhaɱ anariyaɱ anattha-saɱhitaɱ, adukkho eso dhammo anupaghāto anupāyāso apariḷāho sammā-paṭipadā 'na kāma-sukhamanuyuñjeyya hīnaɱ gammaɱ pothujjanikaɱ anariyaɱ anattha-saɱhitaɱ, na ca attakilamathānuyogaɱ anuyuñjeyya dukkhaɱ anariyaɱ anattha-saɱhita'nti iti yaɱ taɱ vuttaɱ idam etaɱ paṭicca vuttaɱ.|| ||</p>

					<p class="f4"><a id="p11">11.</a> 'Ete te ubho ante anupagamma majjhimā paṭipadā Tathāgatena abhisambuddhā cakkhukaraṇi ñāṇa-karaṇī upasamāya abhiññāya sambodhāya nibbānāya saŋvattatī'ti iti ko pan'etaɱ vuttaɱ. Kiñ c'etaɱ paṭicca vuttaɱ: ayameva Ariyo Aṭṭhaŋgiko Maggo. Seyyath'īdaɱ: sammā-diṭṭhi sammā-saŋkappo sammā-vācā sammā-kammanto sammā ājīvo sammā-vāyāmo sammā-sati sammā-samādhi. Ete te ubho ante anupagamma majjhimā paṭipadā Tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saŋvattatī'ti iti1 yaɱ taɱ vuttaɱ, idam etaɱ paṭicca vuttaɱ.|| ||</p>

					<p class="f4"><a id="p12">12.</a> 'Ussādanañca jaññā apasādanañca jaññā, ussādanañca ñatvā apasādanañca ñatvā nevussādeyya na apasādeyya dhammameva deseyyā'ti iti kho pan'etaɱ vuttaɱ. Kiñ c'etaɱ paṭicca vuttaɱ: kathaɱ ca bhikkhave, ussādanā ca hoti apasādanā ca, no ca Dhamma-desanā:|| ||</p>

					<p class="f4"><a id="p13">13.</a> Ye kāmapaṭisandhisukhino somanassānuyogaɱ anuyuttā hinaɱ gammaɱ pothujjanikaɱ anariyaɱ anattha-saɱhitaɱ, sabbe te sadukkhā saupaghātā saupāyāsā sapariḷāhā micchā-paṭipannāti iti vadaɱ itth'eke apasādeti. Ye kāmapaṭisandhisukhino somanassānuyogaɱ ananuyuttā hīnaɱ gammaɱ pothujjanikaɱ anariyaɱ anattha-saɱhitaɱ, sabbe te adukkhā anupaghātā anupāyāsā apariḷāhā sammā-paṭipannāti iti vadaɱ itth'eke ussādeti.|| ||</p>

					<p class="f4"><a id="p14">14.</a> 'Ye attakilamathānuyogaɱ anuyuttā dukkhaɱ anariyaɱ anattha-saɱhitaɱ, sabbe te sadukkhā <a id="p232"><span class="f2 g"><b>[232]</b></span></a>  saupaghātā saupāyāsā sapariḷāhā micchā-paṭipannā'ti iti vadaɱ itth'eke apasādeti. 'Ye attakilamathānuyogaɱ ananuyuttā dukkhaɱ anariyaɱ anattha-saɱhitaɱ, sabbe te adukkhā anupaghātā anupāyāsā apariḷāhā sammā-paṭipannā'ti iti vadaɱ itth'eke ussādeti.|| ||</p>

					<p class="f4"><a id="p15">15.</a> 'Yesaɱ kesañci bhava-saŋyojanaɱ a-p-pahīnaɱ, sabbe te sadukkhā saupaghātā saupāyāsā sapariḷāhā micchā-paṭipannā'ti iti vadaɱ itth'eke apasādeti. 'Yesaɱ kesañci vibhava-saŋyojanaɱ pahīnaɱ, sabbe te adukkhā anupaghātā anupāyāsā apariḷāhā sammā-paṭipannā'ti iti vadaɱ itth'eke ussādeti. Evaɱ kho bhikkhave, ussādanā ca hoti apasādanā ca, no ca Dhamma-desanā.|| ||</p>

					<p class="f4"><a id="p16">16.</a> Kathañ ca bhikkhave, n'eva ussādanā hoti na apasādanā, dhamma desanā ca: ye kāmapaṭisandhisukhino somanassānuyogaɱ ananuyuttā hīnaɱ gammaɱ pothujjanikaɱ anariyaɱ anattha-saɱhitaɱ, sabbe te sadukkhā saupaghātā saupāyāsā saparilāhā micchā-paṭipannā'ti na evam āha: anuyogo ca kho sadukkho eso dhammo saupaghāto saupāyāso sapariḷāho micchā-paṭipadā'ti iti vadaɱ dhammameva deseti.|| ||</p>

					<p class="f4"><a id="p17">17.</a> 'Ye kāmapaṭisandhisukhino somanassānuyogaɱ anuyuttā hīnaɱ gammaɱ pothujjanikaɱ anariyaɱ anattha-saɱhitaɱ, sabbe te adukkhā anupaghātā anupāyāsā apariḷāhā sammā-paṭipannā'ti na evam āha. Ananuyogo ca kho adukkho eso dhammo anupaghāto anupāyāso apariḷāho sammā-paṭipadā'ti iti vadaɱ dhammameva deseti.|| ||</p>

					<p class="f4"><a id="p18">18.</a> Ye attakilamathānuyogaɱ anuyuttā dukkhaɱ anariyaɱ anattha-saɱhitaɱ, sabbe te sadukkhā saupaghātā saupāyāsā sapariḷāhā micchā-paṭipannā'ti na evam āha: anuyogo ca kho sadukkho eso dhammo saupaghāto saupāyāso sapariḷāho micchā-paṭipadā ti iti vadaɱ dhammameva deseti.|| ||</p>

					<p class="f4"><a id="p19">19.</a> Ye attakilamathānuyogaɱ anuyuttā dukkhaɱ anariyaɱ anattha-saɱhitaɱ, sabbe te adukkhā anupaghātā anupāyāsā apariḷāhā sammā-paṭipannāti na evam āha: ananuyogo ca kho adukkho eso dhammo anupaghāto anupāyāso apariḷāho sammā-paṭipadā'ti iti vadaɱ dhammameva deseti.|| ||</p>

					<p class="f4"><a id="p20">20.</a> Yesaɱ kesañci bhava-saŋyojanaɱ a-p-pahīnaɱ, sabbe te sadukkhā saupaghātā saupāyāsā sapariḷāhā micchā-paṭipannāti na <a id="pg233"><span class="f2 g"><b>[233]</b></span></a> evam āha. Bhavasaŋyojane ca kho a-p-pahīne bhavopi a-p-pahīno hotī'ti iti vadaɱ dhammameva deseti.|| ||</p>

					<p class="f4"><a id="p21">21.</a> Yesaɱ kesañci bhava-saŋyojanaɱ pahīnaɱ sabbe te adukkhā anupaghātā anupāyāsā|| ||</p>

					<p class="f4"><a id="p22">22.</a> Apariḷāhā sammā-paṭipannāti na evam āha bhavasaŋyojane ca kho pahīne bhavopi|| ||</p>

					<p class="f4"><a id="p23">23.</a> Pahīno hotīti iti vadaɱ dhammameva deseti. Evaɱ kho bhikkhave, nevussādanā hoti na apasādanā Dhamma-desanā ca.|| ||</p>

					<p class="f4"><a id="p24">24.</a> 'Ussādanañca jaññā, apasādanañca jaññā, ussādanañca ñatvā apasādanañca ñatvā nevussādeyya, na apasādeyya. Dhammameva deseyyā'ti iti yaɱ taɱ vuttaɱ, idam etaɱ paṭicca vuttaɱ.|| ||</p>

					<p class="f4"><a id="p25">25.</a> Sukhavinicchayaɱ jaññā, sukhavinicchayaɱ ñatvā ajjhattaɱ sukhamanuyuñjeyyā'ti iti kho pan'etaɱ vuttaɱ kiñ c'etaɱ paṭicca vuttaɱ: pañc'ime bhikkhave, kāma-guṇā. Katame pañca? cakkhu-viññeyyā rūpā iṭṭhā kantā manāpā piya-rūpā kamūpasaɱhitā rajanīyā sota-viññeyyā saddā iṭṭhā kantā manāpā piya-rūpā kamūpasaɱhitā rajanīyā|| ||</p>

					<p class="f4"><a id="p26">26.</a> Ghāna-viññeyyā gandhā iṭṭhā kantā manāpā piya-rūpā kamūpasaɱhitā rajanīyā jivhā-viññeyyā rasā iṭṭhā kantā manāpā piya-rūpā kamūpasaɱhitā rajanīyā kāya-viññeyyā poṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā. Ime kho bhikkhave, pañcakāma-guṇā. Yaɱ kho bhikkhave ime pañca kāma-guṇe paṭicca uppajjati sukhaɱ somanassaɱ idaɱ vuccati kāma-sukhaɱ mīḷha-sukhaɱ puthu-j-janasukhaɱ anariyasukhaɱ. Na āsevitabbaɱ na bhāvetabbaɱ na bahulī-kātabbaɱ, bhāyitabbaɱ etassa sukhassāti vadāmi.|| ||</p>

					<p class="f4"><a id="p27">27.</a> Idha, bhikkhave, bhikkhu vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pitisukhaɱ paṭhamaɱ-jhānaɱ upaspajja viharati. Vitakka-vicāranaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ upasampajja viharati. Vitakka-vicāranaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pitisukhaɱ cakutthaɱ jhānaɱ upasampajja viharati. Idaɱ vuccati nekkhamma-sukhaɱ paviveka-sukhaɱ upasama-sukhaɱ sambodhisukhaɱ āsevitabbaɱ bhāvetabbaɱ bahulī-kātabbaɱ. Na bhāyitabbaɱ etassa sukhassāti <a id="pg234"><span class="f2 g"><b>[234]</b></span></a> vadāmi. 'Sukhavinicchayaɱ jaññā, sukhavinicchayaɱ ñatvā ajjhattaɱ sukhamanuyuñjeyyā'ti iti yaɱ taɱ vuttaɱ, idam etaɱ paṭicca vuttaɱ.|| ||</p>

					<p class="f4"><a id="p28">28.</a> 'Rah'ovādaɱ na bhāseyya, sammukhā na khīṇaɱ bhaṇe'ti iti kho pan'etaɱ vuttaɱ. Kiñ c'etaɱ paṭicca vuttaɱ: tatra bhikkhave, yaɱ jaññā rah'ovādaɱ abhūtaɱ atacchaɱ anattha-saɱhitaɱ, sasakkaɱ taɱ rah'ovādaɱ na bhāseyya. Yampi jaññā rah'ovādaɱ bhūtaɱ tacchaɱ anattha-saɱhitaɱ, tassapi sikkheyya avacanāya. Yañ ca kho jaññā rah'ovādaɱ bhūtaɱ tacchaɱ attha-saɱhitaɱ, tatra kāl'aññū assa tassa rah'ovādassa vacanāya. Yatra bhikkhave, yaɱjaññā sammukhā khīṇavādaɱ abhūtaɱ atacchaɱ anattha-saɱhitaɱ. Sasakkaɱ taɱ sammukhā khīṇavādaɱ na bhāseyya. Yampi jaññā sammukhā khīṇavādaɱ bhūtaɱ tacchaɱ anattha-saɱhitaɱ, tassapi sikkheyya avacanāya. Yañ ca kho jaññā sammukhā khīṇavādaɱ bhūtaɱ tacchaɱ attha-saɱhitaɱ, tatra kāl'aññū assa tassa sammukhā khīṇavādassa vacanāya. 'Rah'ovādaɱ na bhāseyya, sammukhā na khīṇaɱ bhaṇe'ti iti yaɱ taɱ vuttaɱ, idam etaɱ paṭicca vuttaɱ.|| ||</p>

					<p class="f4"><a id="p29">29.</a> 'Ataramānova bhāseyya, no taramāno'ti iti kho pan'etaɱ vuttaɱ kiñ c'etaɱ paṭicca vuttaɱ: tatra bhikkhave, taramānassa bhāsato kāyopi kilamati. Cittampi upahaññati. Saropi upahaññati. Kaṇṭhopi āturīyati. Avissaṭṭhampi hoti aviññeyyaɱ taramānassa bhāsitaɱ, tatra bhikkhave, ataramānassa bhāsato kāyopi na kilamati. Cittampi na upahaññati. Saropi na upahaññati. Kaṇṭhopi na āturīyati. Vissaṭṭhampi hoti viññeyyaɱ ataramānassa bhāsitaɱ. 'Ataramāno va bhāseyya, no taramāno'ti iti yaɱ taɱ vuttaɱ idam etaɱ paṭicca vuttaɱ.|| ||</p>

					<p class="f4"><a id="p30">30.</a> 'Janapadaniruttiɱ nābhiniveseyya, samaññaɱ nātidhāveyyā'ti iti kho pan'etaɱ vuttaɱ kiñ c'etaɱ paṭicca vuttaɱ: kathañca bhikkhave, jana-padaniruttiyā ca abhiniveso hoti samaññāya ca atisāro: idha bhikkhave, tadavekaccesu jana-padesu pātīti sañjānanti, <a id="pg235"><span class="f2 g"><b>[235]</b></span></a> pattanti sañjānanti, vitthanti1 sañjānanti. Sarāvanti sañjānanti, dhāropanti sañjānanti,poṇanti sañjānanti. Pisīlavanti2 sañjānanti. Iti yathā yathā naɱ tesu tesu jana-padesu sañjānanti. Tathā tathā thāmasā parāmassa3 abhinivissa voharati: idam eva saccaɱ mogham aññan ti. Evaɱ kho bhikkhave,|| ||</p>

					<p class="f4"><a id="p31">31.</a> Janapada niruttiyā ca abhiniveso hoti samaññāya ca atisāro. Katañ ca bhikkhave,|| ||</p>

					<p class="f4"><a id="p32">32.</a> Janapadaniruttiyā ca anabhiniveso hoti, samaññāya ca atisāro: idha bhikkhave, tad eva ekaccesu jana-padesu pātīti sañjānanti. Pattanti sañjānanti, vitthanti sañjānanti. Sarāvanti sañjānanti. Dhāropanti sañjānanti. Poṇanti sañjānanti. Pisīlavanti sañjānanti. Iti yathā yathā naɱ tesu tesu jana-padesu sañjānanti: idaɱ kira me āyasmanto sandhāya voharantīti. Tathā tathā voharati aparāma-sati1. Evaɱ kho bhikkhave jana-padaniruttiyā ca anabhiniveso hoti. Samaññāya ca anatisāro yaɱ taɱ vuttaɱ, idam etaɱ paṭicca vuttaɱ.|| ||</p>

					<p class="f4"><a id="p33">33.</a> Tatra, bhikkhave, yo kāmapaṭisandhisukhino somanassānuyogo hīno gammo pothujjaniko anariyo anattha-saɱhito, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p34">34.</a> Tatra, bhikkhave, yo kāmapaṭisandhisukhino somanassānuyogaɱ ananuyogo hīnaɱ gammaɱ pothujjanikaɱ anariyaɱ anattha-saɱhitaɱ, adukkho eso dhammo anupaghāto|| ||</p>

					<p class="f4"><a id="p35">35.</a> Anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p36">36.</a> Tatra, bhikkhave, yo attakilamathānuyogo dukkho anariyo anattha-saɱhito, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p37">37.</a> Tatra, bhikkhave, yo attakilamathānuyogaɱ ananuyogo dukkhaɱ anariyaɱ anattha-saɱhitaɱ, adukkho eso dhammo anupaghāto anupāyāso apariḷāho sammā-paṭipadā. <a id="pg236"><span class="f2 g"><b>[236]</b></span></a> Tasmā eso dhammo araṇo.|| ||</p>

					<p class="f4"><a id="p38">38.</a> Tatra, bhikkhave, yā'yaɱ majjhimā paṭipadā Tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saŋvattati. Adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p39">39.</a> Tatra, bhikkhave, yā'yaɱ ussādanā ca apasādanā ca no ca Dhamma-desanā, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p40">40.</a> Tatra, bhikkhave, yā'yaɱ nevussādanā na apasādanā Dhamma-desanā ca. Adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p41">41.</a> Tatra, bhikkhave, yam idaɱ kāma-sukhaɱ mīḷha-sukhaɱ pothujjanasukhaɱ anariyasukhaɱ, sadukkho eso dhammo saupaghāto. Saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p42">42.</a> Tatra, bhikkhave, yam idaɱ nekkhamma-sukhaɱ paviveka-sukhaɱ upasama-sukhaɱ sambodhisukhaɱ adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p43">43.</a> Tatra, bhikkhave, yvāyaɱ rahovādo abhūto ataccho anattha-saɱhito, sadukkho eso dhammo saupaghāto sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p44">44.</a> Tatra, bhikkhave, yvāyaɱ rahovādo bhūto taccho anattha-saɱhito sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p45">45.</a> Tatra, bhikkhave, yvāyaɱ rahovādo bhūto taccho anattha-saɱhito, adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p46">46.</a> Tatra, bhikkhave, yvāyaɱ sammukhā khīṇavādo abhūto ataccho anattha-saɱhito, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p47">47.</a> Tatra, bhikkhave, yvāyaɱ sammukhā khīṇavādo bhūto taccho anattha-saɱhito, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p48">48.</a> Tatra, bhikkhave, yvāyaɱ sammukhā <a id="pg237"><span class="f2 g"><b>[237]</b></span></a> khīṇavādo bhūto taccho anattha-saɱhito, adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p49">49.</a> Tatra, bhikkhave, yam idaɱ taramānassa bhāsitaɱ, sadukkho eso dhammo saupaghāto|| ||</p>

					<p class="f4"><a id="p50">50.</a> Saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p51">51.</a> Tatra, bhikkhave, yam idaɱ ataramānassa bhāsitaɱ, adukkho eso dhammo anupaghāto|| ||</p>

					<p class="f4"><a id="p52">52.</a> Anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p53">53.</a> Tatra, bhikkhave, yvāyaɱ jana-padaniruttiyā ca abhiniveso samaññāya ca atisāro, sadukkho eso dhammo saupaghāto saupāyāso sapariḷāho micchā-paṭipadā. Tasmā eso dhammo saraṇo.|| ||</p>

					<p class="f4"><a id="p54">54.</a> Tatra, bhikkhave, yvāyaɱ jana-padaniruttiyā ca anabhiniveso samaññāya ca anatisāro, adukkho eso dhammo anupaghāto anupāyāso apariḷāho sammā-paṭipadā. Tasmā eso dhammo araṇo.|| ||</p>

					<p class="f4"><a id="p55">55.</a> Tasmā ti ha bhikkhave, saraṇañ ca dhammaɱ jānissāma. Araṇañca dhammaɱ jānissāma saraṇañ ca dhammaɱ ñatvā araṇañca dhammaɱ ñatvā araṇapaṭipadaɱ paṭipajjissāmāti. Evaɱ hi vo bhikkhave, sikkhitabbaɱ. Subhūti ca pana bhikkhave, kula-putto araṇapaṭipadaɱ paṭipannoti.|| ||</p>

					<p class="f4">Idam avoca Bhagavā, attamanā te bhikkhū Bhagavato bhāsitaɱ abhinandunti.|| ||</p>

					<p class="f4">Araṇavibhaŋgasuttaɱ navamaɱ.</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>