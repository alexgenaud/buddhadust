<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali Text of The Buddhist Sutta, Majjhima Nikaya 68. The Buddha explains the importance of having joyous entheusiasm in the pursuit of the goal and explains that it is in the service of this that he occasionally relates the rebirth of some bhikkhu or bhikkhuni or layman or laywoman." />
<title>MN 68: Nalakapana Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					2. Bhikkhu Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p68">Sutta 68</a></h4>

					<h1>Naḷakapāna Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.068.chlm.sbb.htm">chlm</a>][<a href="../../../dhamma-vinaya/pts/mn/mn.068.horn.pts.htm#p1">pts</a>][<a href="../../../dhamma-vinaya/mnl/mn/mn.068.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Kosalesu viharati na'akapāne palāsavane.|| ||</p>

					<p class="f4">Tena kho pana samayena sambahulā abhiññātā abhiññātā kula-puttā Bhagavantaɱ uddissa saddhā agārasmā anagāriyaɱ pabba-jitā honti.|| ||</p>

					<p class="f4">Āyasmā ca Anuruddho āyasmā ca Bhaddiyo āyasmā ca Kimbilo āyasmā ca bhagu āyasmā kuṇḍadhāno āyasmā ca revato āyasmā ca Ānando: aññe ca abhiññātā abhiññātā kula-puttā.|| ||</p>

					<p class="f4">Tena kho pana samayena Bhagavā bhikkhu-Saŋgha-parivuto <a id="pg463"><span class="f2 g"><b>[463]</b></span></a> abbhokāse nisinno hoti.|| ||</p>

					<p class="f4">Atha kho Bhagavā te kula-putte ārabbha bhikkhu āmantesi||<br />
					ye te bhikkhave kula-puttā mamaɱ uddissa saddhā agārasmā anagāriyaɱ pabba-jitā||<br />
					kacci te bhikkhave bhikkhū abhiratā brahma-cariye' ti.|| ||</p>

					<p class="f4">Evaɱ vutte te bhikkhū tuṇhī ahesuɱ.|| ||</p>

					<p class="f4">Dutiyam pi kho Bhagavā te kula-putte ārabbha bhikkhū āmantesi,||<br />
					ye te bhikkhave kula-puttā mamaɱ uddissa saddhā agārasmā anagāriyaɱ pabba-jitā||<br />
					kacci te bhikkhave bhikkhū abhiratā brahma-cariye' ti.|| ||</p>

					<p class="f4">Evaɱ vutte te bhikkhū tuṇhī ahesuɱ.|| ||</p>

					<p class="f4">Tatiyam pi kho Bhagavā te kula-putte ārabbha bhikkhū āmantesi||<br />
					ye te bhikkhave kula-puttā mamaɱ uddissa saddhā agārasmā anagāriyaɱ pabba-jitā||<br />
					kacci te bhikkhū abhiratā brahma-cariye' ti.|| ||</p>

					<p class="f4">Tatiyam pi kho te bhikkhū tuṇhī ahesuɱ.|| ||</p>

					<p class="f4">Atha kho Bhagavato etad ahosi: yan nūnāhaɱ teva3 kula-putte puccheyyan' ti.|| ||</p>

					<p class="f4">Atha kho Bhagavā āyasmantaɱ Anuruddhaɱ āmantesi: kacci tumhe Anuruddhā abhiratā brahma-cariye' ti.|| ||</p>

					<p class="f4">Taggha mayaɱ bhante abhiratā brahma-cariyeti.|| ||</p>

					<p class="f4">Sādhu sādhu Anuruddhā etaɱ kho Anuruddhā tumhākaɱ paṭirūpaɱ kula-puttānaɱ saddhā agārasmā anagāriyaɱ pabba-jitānaɱ yaɱ tumhe abhirameyyātha brahma-cariye.|| ||</p>

					<p class="f4">Yena tumhe Anuruddhā bhadrena yobbanena samannāgatā paṭhamena vayasā susu kālakesā kāme paribhuñjeyyātha.|| ||</p>

					<p class="f4">Tena tumhe Anuruddhā bhadrena4 yobbanena samannāgatā paṭhamena vayasā susu kālakesā agārasmā anagāriyaɱ pabba-jitā.|| ||</p>

					<p class="f4">Te kho pana tumhe Anuruddhā n'eva rājābhinītā agārasmā anagāriyaɱ pabba-jitā||<br />
					na corābhinītā agārasmā anagāriyaɱ pabba-jitā||<br />
					na iṇaṭṭā agārasmā anagāriyaɱ pabba-jitā||<br />
					na bhayaṭṭā agārasmā anagāriyaɱ pabba-jitā||<br />
					na ājīvikāpakatā agārasmā anagāriyaɱ pabba-jitā.|| ||</p>

					<p class="f4">Api ca kho'mhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi||<br />
					dukkhotiṇṇo dukkha-pareto app'eva nāma imassa kevalassa dukkha-k-khandhassa antakiriyā paññāyethā' ti.|| ||</p>

					<p class="f4">Na nu tumhe Anuruddhā evaɱ saddhā agārasmā anagāriyaɱ pabba-jitā' ti.|| ||</p>

					<p class="f4">Evaɱ bhante.|| ||</p>

					<p class="f4">Evaɱ pabba-jitena ca pana Anuruddhā kula-puttena kimassa.|| ||</p>

					<p class="f4">Karaṇīyaɱ: 'vivekaɱ Anuruddhā kāmehi vivekaɱ akusalehi dhammehi pīti-sukhaɱ nādhigacchati aññaɱ vā tato santataraɱ.|| ||</p>

					<p class="f4">Tassa abhijjhā pi cittaɱ pariyādāya tiṭṭhati.|| ||</p>

					<p class="f4">Vyāpādo pi cittaɱ pariyādāya tiṭṭhati.|| ||</p>

					<p class="f4">Thīna-middham pi cittaɱ pariyādāya tiṭṭhati.|| ||</p>

					<p class="f4">Uddhacca-kukkuccam pi cittaɱ pariyādāya tiṭṭhati.|| ||</p>

					<p class="f4">Vicikicchā pi <a id="pg464"><span class="f2 g"><b>[464]</b></span></a> cittaɱ pariyādāya tiṭṭhati.|| ||</p>

					<p class="f4">Aratīpi cittaɱ pariyādāya tiṭṭhati.|| ||</p>

					<p class="f4">Tandīpi cittaɱ pariyādāya tiṭṭhati.|| ||</p>

					<p class="f4">Vivekaɱ Anuruddhā kāmehi vivekaɱ akusalehi dhammehi pīti-sukhaɱ nādhigacchati aññaɱ vā tato santataraɱ.|| ||</p>

					<p class="f4">Vivekaɱ Anuruddhā kāmehi vivekaɱ akusalehi dhammehi pīti-sukhaɱ adhigacchati aññaɱ vā tato santataraɱ.|| ||</p>

					<p class="f4">Tassa abhijjhāpi cittaɱ na pariyādāya tiṭṭhati.|| ||</p>

					<p class="f4">Vyāpādo pi cittaɱ na pariyādāya tiṭṭhati.|| ||</p>

					<p class="f4">Thīna-middham pi cittaɱ na pariyādāya tiṭṭhati.|| ||</p>

					<p class="f4">Uddhacca-kukkuccam pi cittaɱ na pariyādāya tiṭṭhati.|| ||</p>

					<p class="f4">Vicikicchā pi cittaɱ na pariyādāya tiṭṭhati.|| ||</p>

					<p class="f4">Aratīpi cittaɱ na pariyādāya tiṭṭhati.|| ||</p>

					<p class="f4">Tandīpi cittaɱ na pariyādāya tiṭṭhati.|| ||</p>

					<p class="f4">Vivekaɱ Anuruddhā kāmehi vivekaɱ akusalehi dhammehi pīti-sukhaɱ adhigacchati aññaɱ vā tato santataraɱ.|| ||</p>

					<p class="f4">Kinti vo Anuruddhā mayi hoti: ye āsavā saŋkilesikā pono-bhavikā sadarā dukkha-vipākā āyatiɱ jāti-jarāmaraṇīyā||<br />
					appahīnā te Tathāgatassa.|| ||</p>

					<p class="f4">Tasmā Tathāgato saŋkhāy'ekaɱ paṭisevati||<br />
					saŋkhāy'ekaɱ adhivāseti||<br />
					saŋkhāy'ekaɱ parivajjeti||<br />
					saŋkhāy'ekaɱ vinodetī' ti.|| ||</p>

					<p class="f4">Na kho no bhante Bhagavati evaɱ hoti: 'ye āsavā saŋkilesikā pono-bhavikā sadarā dukkha-vipākā āyatiɱ jāti-jarāmaraṇīyā||<br />
					appahīnā te Tathāgatassa.|| ||</p>

					<p class="f4">Tasmā Tathāgato saŋkhāy'ekaɱ paṭisevati||<br />
					saŋkhāy'ekaɱ adhivāseti||<br />
					saŋkhāy'ekaɱ parivajjeti||<br />
					saŋkhāy'ekaɱ vinodetī' ti.|| ||</p>

					<p class="f4">Evaɱ kho no bhante Bhagavati hoti: ye āsavā saŋkilesikā pono-bhavikā sadarā dukkha-vipākā āyatiɱ jāti-jarāmaraṇīyā||<br />
					pahīnā te Tathāgatassa.|| ||</p>

					<p class="f4">Tasmā Tathāgato saŋkhāy'ekaɱ paṭisevati||<br />
					saŋkhāy'ekaɱ adhivāseti||<br />
					saŋkhāy'ekaɱ parivajjeti||<br />
					saŋkhāy'ekaɱ vinodetī' ti.|| ||</p>

					<p class="f4">Sādhu sādhu Anuruddhā||<br />
					Tathāgatassa Anuruddhā||<br />
					ye āsavā saŋkilesikā pono-bhavikā sadarā dukkha-vipākā āyatiɱ jāti-jarāmaraṇīyā||<br />
					pahīnā te ucchinna-mūlā tālā-vatthu-katā anabhāva-katā1 āyatiɱ anuppāda-dhammā.|| ||</p>

					<p class="f4">Seyyathā pi Anuruddhā tālo matthakacchinno abhabbo punavirūḷhiyā evam eva kho Anuruddhā Tathāgatassa ye āsavā saŋkilesikā pono-bhavikā sadarā dukkha-vipākā āyatiɱ jāti-jarāmaraṇīyā.|| ||</p>

					<p class="f4">Pahīnā te ucchinna-mūlā tālā-vatthu-katā anabhāva-katā1 āyatiɱ anuppāda-dhammā.|| ||</p>

					<p class="f4">Tasmā Tathāgato saŋkhāy'ekaɱ paṭisevati||<br />
					saŋkhāy'ekaɱ adhivāseti||<br />
					saŋkhāy'ekaɱ parivajjeti||<br />
					saŋkhāy'ekaɱ vinodetī' ti.|| ||</p>

					<p class="f4">Taɱ kim maññasi Anuruddhā?|| ||</p>

					<p class="f4">Kaɱ attha-vasaɱ sampassamāno Tathāgato sāvake abbhatīte kāla-kate upapattīsu vyākaroti:|| ||</p>

					<p class="f4">'Asu amutra upapanno||<br />
					asu amutra upapanno' ti?|| ||</p>

					<p class="f4"><a id="pg465"><span class="f2 g"><b>[465]</b></span></a> Bhagavam-mūlakā no bhante dhammā||<br />
					Bhagavan-nettikā||<br />
					Bhagavam-paṭisaraṇā.|| ||</p>

					<p class="f4">Sādhu vata bhante Bhagavantaɱ yeva paṭibhātu etassa bhāsitassa attho.|| ||</p>

					<p class="f4">Bhagavato sutvā bhikkhū dhāressan' ti.ti.|| ||</p>

					<p class="f4">Na kho Anuruddhā Tathāgato janakuhanatthaɱ na janalapanatthaɱ na lābha-sakkāra-silokānisaɱsatthaɱ||<br />
					na iti maɱ jano jānātū'ti sāvake abbhatīte kāla-kate upapattīsu vyākaroti: 'asu amutra upapanno||<br />
					asu amutra upapanno' ti.|| ||</p>

					<p class="f4">Santi ca kho Anuruddhā kula-puttā saddhā uḷāravedā uḷārapāmojjā1 'te taɱ sutvā tathattāya cittaɱ upasaŋharanti.|| ||</p>

					<p class="f4">Tesantaɱ Anuruddhā hoti dīgha-rattaɱ hitāya sukhāya.|| ||</p>

					<p class="f4">Idh'Ānuruddhā bhikkhu suṇāti: 'itthannāmo bhikkhu kāla-kato2 so Bhagavatā vyākato 'aññāya saṇṭhahī' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto vā||<br />
					'evaɱsīlo so āyasmā ahosi iti pi||<br />
					evaɱ-dhammo so āyasmā ahosi iti pi||<br />
					evampañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya <a id="pg466"><span class="f2 g"><b>[466]</b></span></a> cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuno phāsu-vihāro hoti.|| ||</p>

					<p class="f4">Idh'Ānuruddhā bhikkhu suṇāti: 'itthannāmo bhikkhu kāla-kato||<br />
					so Bhagavatā vyākato: pañcannaɱ ora-m-bhāgiyānaɱ saŋyojanānaɱ parikkhayā opapātiko tattha parinibbāyī anāvattidhammo tasmā lokā' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto3 vā: 'evaɱsīlo so āyasmā ahosi iti pi||<br />
					evaɱ-dhammo so āyasmā ahosi iti pi||<br />
					evampañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuno phāsu-vihāro hoti.|| ||</p>

					<p class="f4">Idh'Ānuruddhā bhikkhu suṇāti: 'itthannāmo bhikkhu kāla-kato||<br />
					so Bhagavatā vyākato tiṇṇaɱ saŋyojanānaɱ parikkhayā rāga-dosa-mohānaɱ tanuttā Sakad'āgāmī||<br />
					sakideva imaɱ lokaɱ āgantvā dukkhassantaɱ karissatī' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto3 vā.|| ||</p>

					<p class="f4">Evaɱsīlo so āyasmā ahosi iti pi||<br />
					evaɱ-dhammo so āyasmā ahosi iti pi||<br />
					evampañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuno phāsu-vihāro hoti.|| ||</p>

					<p class="f4">Idh'Ānuruddhā bhikkhu suṇāti: 'itthannāmo bhikkhu kāla-kato||<br />
					so Bhagavatā vyākato tiṇṇaɱ saŋyojanānaɱ parikkhayā Sot'āpanno avinipāta-dhammo niyato sambodhi-parāyaṇo' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto vā: 'evaɱsīlo so āyasmā ahosi iti pi||<br />
					evaɱ-dhammo so āyasmā ahosi iti pi||<br />
					evampañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuno phāsu-vihāro hoti.|| ||</p>

					<p class="f4">Idh'Ānuruddhā bhikkhunī suṇāti: 'itthannāmā bhikkhunī kāla-katā||<br />
					sā Bhagavatā vyākatā : 'aññāya saṇṭhahī' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā: 'evaɱsīlā sā bhaginī ahosi iti pi||<br />
					evaɱ-dhammā sā ahosi iti pi||<br />
					evampaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassā saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuniyā phāsu-vihāro hoti.|| ||</p>

					<p class="f4">Idh'Ānuruddhā bhikkhunī suṇāti: 'itthannāmā bhikkhunī kāla-katā1||<br />
					sā Bhagavatā vyākatā pañcannaɱ ora-m-bhāgiyānaɱ saŋyojanānaɱ parikkhayā opapātikā tattha parinibbāyinī anāvatti-dhammā tasmā lokā' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā.|| ||</p>

					<p class="f4">'Evaɱsīlā sā bhaginī ahosi iti pi||<br />
					evaɱ-dhammā sā ahosi iti pi||<br />
					evampaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassa saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuniyā phāsu-vihāro hoti.|| ||</p>

					<p class="f4">Idh'Ānuruddhā bhikkhunī suṇāti: 'itthannāmā bhikkhunī kāla-katā||<br />
					sā Bhagavatā vyākatā: 'tiṇṇaɱ saŋyojanānaɱ parikkhayā rāga-dosa-mohānaɱ tanuttā Sakad-āgāminī||<br />
					sakideva imaɱ lokaɱ āgantvā dukkhassantaɱ karissatī' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā.|| ||</p>

					<p class="f4">'Evaɱsīlā sā bhaginī ahosi iti pi||<br />
					evaɱ-dhammā sā ahosi iti pi||<br />
					evampaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipī' ti.ti.|| ||</p>

					<p class="f4">Sā tassā saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuniyā phāsu-vihāro hoti.|| ||</p>

					<p class="f4">Idh'Ānuruddhā bhikkhunī suṇāti: 'itthannāmā bhikkhunī kāla-katā||<br />
					sā Bhagavatā vyākatā 'tiṇṇaɱ saŋyojanānaɱ parikkhayā Sot'āpannā avinipāta-dhammā niyatā sambodhi-parāyaṇā' ti.|| ||</p>

					<p class="f4"><a id="pg467"><span class="f2 g"><b>[467]</b></span></a> sā kho panassā bhaginī sāmaɱ diṭṭhā vā hoti anussavasutā vā.|| ||</p>

					<p class="f4">'Evaɱsīlā sā bhaginī ahosi iti pi||<br />
					evaɱ-dhammā sā ahosi iti pi||<br />
					evaɱpaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassa saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā bhikkhuniyā phāsu-vihāro hoti.|| ||</p>

					<p class="f4">Idh'Ānuruddhā upāsako suṇāti:'itthannāmo upāsako kāla-kato||<br />
					so Bhagavatā vyākato: pañcannaɱ ora-m-bhāgiyānaɱ saŋyojanānaɱ parikkhayā opapātiko tattha parinibbāyī anāvattidhammo tasmā lokā' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto vā: 'evaɱsīlo so āyasmā ahosi iti pi.|| ||</p>

					<p class="f4">Evaɱdhammo so āyasmā ahosi iti pi.|| ||</p>

					<p class="f4">Evaɱpañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsakassa phāsu-vihāro hoti.|| ||</p>

					<p class="f4">Idh'Ānuruddhā upāsako suṇāti: 'itthannāmo upāsako kāla-kato||<br />
					so Bhagavatā vyākato: tiṇṇaɱ saŋyojanānaɱ parikkhayā rāga-dosa-mohānaɱ tanuttā Sakad'āgāmī||<br />
					sakideva imaɱ lokaɱ āgantvā dukkhassantaɱ karissatī' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto vā: 'evaɱsīlo so āyasmā ahosi iti pi.|| ||</p>

					<p class="f4">Evaɱdhammo so āyasmā ahosi iti pi.|| ||</p>

					<p class="f4">Evaɱpañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsakassa phāsu-vihāro hoti.|| ||</p>

					<p class="f4">Idh'Ānuruddhā upāsako suṇāti: itthannāmo upāsako kāla-kato||<br />
					so Bhagavatā vyākato: 'tiṇṇaɱ saŋyojanānaɱ parikkhayā Sot'āpanno avinipāta-dhammo niyato sambodhi-parāyaṇo' ti.|| ||</p>

					<p class="f4">So kho panassa āyasmā sāmaɱ diṭṭho vā hoti anussavasuto vā: 'evaɱsīlo so āyasmā ahosi iti pi.|| ||</p>

					<p class="f4">Evaɱdhammo so āyasmā ahosi iti pi.|| ||</p>

					<p class="f4">Evaɱpañño so āyasmā ahosi iti pi||<br />
					evaɱvihārī so āyasmā ahosi iti pi||<br />
					evaɱ vimutto so āyasmā ahosi itipīti.|| ||</p>

					<p class="f4">So tassa saddhañca sīlañca sutañ ca cāgañca paññañca anussaranto tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsakassa phāsu-vihāro hoti.|| ||</p>

					<p class="f4">Idh'Ānuruddhā upāsikā suṇāti: 'itthannāmā upāsikā kāla-katā1 sā Bhagavatā vyākatā: pañcannaɱ ora-m-bhāgiyānaɱ saŋyojanānaɱ parikkhayā opapātikā tattha parinibbāyinī anāvatti-dhammā tasmā lokā' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā: 'evaɱsīlā sā bhaginī ahosi iti pi||<br />
					evaɱ-dhammā sā bhaginī ahosi iti pi||<br />
					evaɱpaññā sā bhaginī ahosi iti pi||<br />
					evaɱvihārinī <a id="pg468"><span class="f2 g"><b>[468]</b></span></a> sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassā saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsikāya phāsu-vihāro hoti.</p>

					<p class="f4">Idh'Ānuruddhā upāsikā suṇāti: 'itthannāmā upāsikā kāla-katā sā Bhagavatā vyākatā: 'tiṇṇaɱ saŋyojanānaɱ parikkhayā rāga-dosa-mohānaɱ tanuttā Sakad-āgāminī sakideva imaɱ lokaɱ āgantvā dukkhassantaɱ karissatī' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā: 'evaɱsīlā sā bhaginī ahosi iti pi||<br />
					evaɱ-dhammā sā bhaginī ahosi iti pi||<br />
					evaɱpaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassa saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsikāya phāsu-vihāro hoti.|| ||</p>

					<p class="f4">Idh'Ānuruddhā upāsikā suṇāti: 'itthannāmā upāsikā kāla-katā1 sā Bhagavatā vyākatā:'tiṇṇaɱ saŋyojanānaɱ parikkhayā Sot'āpannā avinipāta-dhammā niyatā sambodhi-parāyaṇā' ti.|| ||</p>

					<p class="f4">Sā kho panassā bhaginī sāmaɱ diṭṭhā vā hoti anussavasutā vā: 'evaɱsīlā sā bhaginī ahosi iti pi||<br />
					evaɱ-dhammā sā bhaginī ahosi iti pi||<br />
					evaɱpaññā sā bhaginī ahosi iti pi||<br />
					evaɱvihārinī sā bhaginī ahosi iti pi||<br />
					evaɱ vimuttā sā bhaginī ahosi itipīti.|| ||</p>

					<p class="f4">Sā tassā saddhañca sīlañca sutañ ca cāgañca paññañca anussarantī tathattāya cittaɱ upasaŋharati.|| ||</p>

					<p class="f4">Evam pi kho Anuruddhā upāsikāya phāsu-vihāro hoti.|| ||</p>

					<p class="f4">Iti kho Anuruddhā Tathāgato na janakuhanatthaɱ||<br />
					na janalapanatthaɱ||<br />
					na lābha-sakkāra-silokānisaɱsatthaɱ||<br />
					na iti maɱ jano jānātū'ti sāvake abbhatīte kāla-kate upapattīsu vyākaroti: 'asu amutra upapanno asū amutra upapanno' ti.|| ||</p>

					<p class="f4">Santi ca kho Anuruddhā kula-puttā saddhā uḷāravedā uḷārapāmojjā.|| ||</p>

					<p class="f4">Te taɱ sutvā tathattāya cittaɱ upasaŋharanti.|| ||</p>

					<p class="f4">Tesaɱ taɱ Anuruddhā hoti dīgha-rattaɱ hitāya sukhāyāti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā Anuruddho Bhagavato bhāsitaɱ abhinandīti.|| ||</p>

					<p class="f4 ctr">Na'akapāna suttaɱ aṭṭhamaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>