<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 6. Gotama emphasizes again and again the importance of perfecting ethical behavior, internal tranquillity of heart, not dispising jhana practice, penetrating insight, and the making much of empty places for the gaining of every stage in his system from the very most elementary to the most advanced." />
<title>MN 6. Akankheyya Sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					1. Mūlapariyāya Vagga</h4>
					
					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p6">Sutta 6</a></h4>

					<h1>Ākaṇkheyya Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/bit/bit-65.htm">wrrn</a>][<a href="../../../dhamma-vinaya/bs/mn.006.rhyt.bs_4.htm">rhyt</a>][<a href="../../../dhamma-vinaya/chlm/mn/mn.006.chlm.sbb.htm#p1">chlm</a>][<a href="../../../dhamma-vinaya/pts/mn/mn.006.horn.pts.htm#p1">pts</a>][<a href="../../../dhamma-vinaya/wp/mn/mn.006.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.006.upal.mnl.htm#p1">upal</a>][<a href="../../../dhamma-vinaya/ati/mn/mn.006.than.ati.htm#p1">than</a></span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane anāthapiṇikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Sampanna-sīlā bhikkhave viharatha sampannaPātimokkhā,||<br />
					Pātimokkha-saŋvara-saɱvutā viharatha ācāra-gocara-sampannā,||<br />
					aṇumattesu vajjesu bhaya-dassāvī,||<br />
					samādāya sikkhatha sikkhā-padesu.|| ||</p>

					<p class="f4">3. Ākaṇkheyya ce bhikkhave bhikkhu:|| ||</p>

					<p class="f4">'Sabrahma-cārīnaɱ piyo c'assaɱ manāpo garu bhāvanīyo cā' ti|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">4. Ākaṇkheyya ce bhikkhave bhikkhu:|| ||</p>

					<p class="f4">'Lābhī assaɱ cīvara piṇḍa-pāta sen'āsana-gilāna paccaya bhesajja-parikkhārānan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">5. Ākaṇkheyya ce bhikkhave bhikkhu:|| ||</p>

					<p class="f4">'Yes'āhaɱ cīvara piṇḍa-pāta sen'āsana-gilāna paccaya bhesajja-parikkhāraɱ paribhuñjāmi,||<br />
					tesaɱ te kārā maha-p-phalā assu mahā-nisaɱsā" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">6. Ākaṇkheyya ce bhikkhave bhikkhu:|| ||</p>

					<p class="f4">'Ye me ñātisā-lohitā petā kāla-katā pasanna-cittā anussaranti,||<br />
					tesaɱ taɱ maha-p-phalaɱ assa mahā-nisaɱsanti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">7. Ākaṇkheyya ce bhikkhave bhikkhu:|| ||</p>

					<p class="f4">'Aratiratisaho assaɱ,||<br />
					na ca maɱ arati saheyya, uppannaɱ aratiɱ Abhibhuyya Abhibhuyya vihareyyanti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">8. Ākaṇkheyya ce bhikkhave bhikkhu:|| ||</p>

					<p class="f4">'Bhaya-bheravasaho assaɱ,||<br />
					na ca maɱ bhayabheravaɱ saheyya,||<br />
					uppannaɱ bhayabheravaɱ Abhibhuyya Abhibhuyya vihareyyan' ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">9. Ākaṇkheyya ce bhikkhave bhikkhu:|| ||</p>

					<p class="f4">'Catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī assaɱ akiccha-lābhī akasira-lābhī' ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">10. Ākaṇkheyya ce bhikkhave bhikkhu:|| ||</p>

					<p class="f4">'Ye te santā vimokkhā ati-k-kamma rūpe āruppā,||<br />
					te kāyena phassitvā vihareyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4"><a id="pg34"><span class="f2 g"><b>[34]</b></span></a> 11. Ākaṇkheyya ce bhikkhave bhikkhu:|| ||</p>

					<p class="f4">'Tiṇṇaɱ saŋyojanānaɱ parikkhayā Sot'āpanno assaɱ avinipāta-dhammo niyato sambodhi-parāyaṇo" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">12. Ākaṇkheyya ce bhikkhave bhikkhu:|| ||</p>

					<p class="f4">'Tiṇṇaɱ saŋyojanānaɱ parikkhayā rāga-dosa-mohānaɱ tanuttā Sakad'āgāmī assaɱ,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">13. Ākaṇkheyya ce bhikkhave bhikkhu:|| ||</p>

					<p class="f4">'Pañcannaɱ ora-m-bhāgiyānaɱ saŋyojanānaɱ parikkhayā opapātiko assaɱ, tattha parinibbāyī anāvatti dhammo tasmā lokā" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">14. Ākaṇkheyya ce bhikkhave bhikkhu:|| ||</p>

					<p class="f4">'Anekavihitaɱ iddhi-vidhaɱ pacc'anubhaveyyaɱ,||<br />
					eko pi hutvā bahudhā assaɱ,||<br />
					bahudhā pi hutvā eko assaɱ,||<br />
					āvībhāvaɱ tiro-bhāvaɱ tiro-kuḍḍaɱ tiro-pākāraɱ tiro-pabbataɱ asajja-māno gaccheyyaɱ seyyathā pi ākāse,||<br />
					paṭhaviyā pi ummujjani-mujjaɱ kareyyaɱ seyyathā pi udake,||<br />
					udake pi abhijja-māne gaccheyyaɱ seyyathā pi paṭhaviyaɱ,||<br />
					ākāse pi pallaṇkena kameyyaɱ seyyathā pi pakkhī sakuṇo,||<br />
					ime pi candima-suriye evaɱ mahiddhike mah-ā-nubhāve pāṇinā parimaseyyaɱ parimajjeyyaɱ,||<br />
					yāva Brahma-lokā pi kāyena vasaɱ vatteyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">15. Ākaṇkheyya ce bhikkhave bhikkhu:|| ||</p>

					<p class="f4">'Dibbāya sota-dhātuyā visuddhāya atikkanta mānusa-kāya ubho sadde suṇeyyaɱ: dibbe ca mānuse ca, ye dūre santike cā" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">16. Ākaṇkheyya ce bhikkhave bhikkhu:|| ||</p>

					<p class="f4">'Parasattānaɱ para-puggalānaɱ cetasā ceto paricca pajāneyyaɱ:|| ||</p>

					<p class="f4">Sarāgaɱ vā cittaɱ,||<br />
					sarāgaɱ cittanti pajāneyyaɱ;||<br />
					vīta-rāgaɱ vā cittaɱ,||<br />
					vīta-rāgaɱ cittanti pajāneyyaɱ;||<br />
					sadosaɱ vā cittaɱ,||<br />
					sadosaɱ cittanti pajāneyyaɱ;||<br />
					vīta-dosaɱ vā cittaɱ,||<br />
					vīta-dosaɱ cittanti pajāneyyaɱ;||<br />
					samohaɱ vā cittaɱ,||<br />
					samohaɱ cittanti pajāneyyaɱ;||<br />
					vīta-mohaɱ vā cittaɱ,||<br />
					vīta-mohaɱ cittanti pajāneyyaɱ; -||<br />
					saṇkhittaɱ vā cittaɱ,||<br />
					saṇkhittaɱ cittanti pajāneyyaɱ;||<br />
					vikkhittaɱ vā cittaɱ,||<br />
					vikkhittaɱ cittanti pajāneyyaɱ;||<br />
					mahaggataɱ vā cittaɱ,||<br />
					mahaggataɱ cittanti pajāneyyaɱ;||<br />
					amahaggataɱ vā cittaɱ,||<br />
					amahaggataɱ cittanti pajāneyyaɱ;||<br />
					sauttaraɱ vā cittaɱ,||<br />
					sauttaraɱ cittanti pajāneyyaɱ;||<br />
					anuttaraɱ vā cittaɱ,||<br />
					anuttaraɱ cittanti pajāneyyaɱ;||<br />
					samāhitaɱ vā cittaɱ,||<br />
					samā- <a id="pg35"><span class="f2 g"><b>[35]</b></span></a> hitaɱ cittanti pajāneyyaɱ;||<br />
					asamāhitaɱ vā cittaɱ,||<br />
					asamāhitaɱ cittanti pajāneyyaɱ;||<br />
					vimuttaɱ vā cittaɱ,||<br />
					vimuttaɱ cittanti pajāneyyaɱ;||<br />
					avimuttaɱ vā cittaɱ,||<br />
					avimuttaɱ cittanti pajāneyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">17. Ākaṇkheyya ce bhikkhave bhikkhu:|| ||</p>

					<p class="f4">'Anekavihitaɱ pubbe nivāsaɱ anussareyyaɱ,||<br />
					seyyath'īdaɱ:|| ||</p>

					<p class="f4">Ekam pi jātiɱ||<br />
					dve pi jātiyo||<br />
					tisso pi jātiyo||<br />
					catasso pi jātiyo||<br />
					pañca pi jātiyo||<br />
					dasa pi jātiyo||<br />
					vīsatim pi jātiyo||<br />
					tiɱsam pi jātiyo||<br />
					cattālīsam pi jātiyo||<br />
					paññāsam pi jātiyo||<br />
					jāti-satam pi||<br />
					jāti-sahassam pi||<br />
					jāti-sata-sahassam pi,||<br />
					aneke pi saɱvaṭṭa-kappe||<br />
					aneke pi vivaṭṭa-kappe aneke pi saɱvaṭṭavivaṭṭa-kappe.|| ||</p>

					<p class="f4">Amutrāsiɱ evaɱ-nāmo evaɱ gotto evaɱ vaṇṇo evam-āhāro evaɱ sukha-dukkha-paṭisaɱvedī evam-āyu-pariyanto.|| ||</p>

					<p class="f4">So tato cuto amutra upapādiɱ.|| ||</p>

					<p class="f4">Tatrāpāsiɱ evaɱ-nāmo||<br />
					evaɱ gotto||<br />
					evaɱ vaṇṇo||<br />
					evam-āhāro||<br />
					evaɱ sukha-dukkha-paṭisaɱvedī||<br />
					evam-āyu-pariyanto.|| ||</p>

					<p class="f4">So tato cuto idhuppanno' ti iti sākāraɱ sauddesaɱ aneka-vihitaɱ pubbe nivāsaɱ anussareyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">18. Ākaṇkheyya ce bhikkhave bhikkhu:|| ||</p>

					<p class="f4">'Dibbena cakkhunā visuddhena atikkanta-mānusa-kena satte passeyyaɱ -||<br />
					cavamāne upapajjamāne hīne paṇīte suvaṇṇe dubbaṇṇe sugate duggate,||<br />
					yathā-kammūpage satte pajāneyyaɱ:|| ||</p>

					<p class="f4">'Ime vata bhonto sattā||<br />
					kāya-du-c-caritena samannāgatā||<br />
					vacī-du-c-caritena samannāgatā||<br />
					mano-du-c-caritena samannāgatā||<br />
					ariyānaɱ upavādakā||<br />
					micchā-diṭṭhikā micchā-diṭṭhi-kamma-samādānā,||<br />
					te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā,||<br />
					ime vā pana bhonto sattā||<br />
					kāya-sucaritena samannāgatā||<br />
					vacī-sucaritena samannāgatā||<br />
					mano-sucaritena samannāgatā||<br />
					ariyānaɱ anupavādakā||<br />
					sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiɱ saggaɱ lokaɱ upapannāti,||<br />
					iti dibbena cakkhunā visuddhena atikkanta-mānusa-kena satte passeyyaɱ -||<br />
					cavamāne upapajjamāne hīne paṇīte suvaṇṇe dubbaṇṇe,||<br />
					sugate duggate, yathā-kammūpage satte pajāneyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">19. Ākaṇkheyya ce bhikkhave bhikkhu:|| ||</p>

					<p class="f4">'Āsavānaɱ khayā||<br />
					anāsavaɱ ceto-vimuttiɱ||<br />
					paññā-vimuttiɱ||<br />
					diṭṭhe'va dhamme sayaɱ abhiññā sacchi- <a id="pg36"><span class="f2 g"><b>[36]</b></span></a> katvā upasampajja vihareyyan" ti,|| ||</p>

					<p class="f4">sīlesv'ev'assa paripūra-kārī ajjhattaɱ ceto-samatham-anuyutto anirākata-j-jhāno vipassanāya samannāgato brūhetā suññ-ā-gārānaɱ.|| ||</p>

					<p class="f4">20. Sampanna-sīlā bhikkhave viharatha sampannaPātimokkhā,||<br />
					Pātimokkha-saŋvara-saɱvutā viharatha ācāra-gocara-sampannā,||<br />
					aṇumattesu vajjesu bhaya-dassāvī,||<br />
					samādāya sikkhatha sikkhā-padesu,||<br />
					iti yan taɱ vuttaɱ idam etaɱ paṭicca vuttan" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ abhinandunti.|| ||</p>

					<p class="f4">Ākaṇkheyyasuttaɱ chaṭṭhaɱ.</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>
