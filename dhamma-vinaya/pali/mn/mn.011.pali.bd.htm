<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 11. The Buddha explains the logic behind the difference between the Buddhist proclaiming faith in the Buddha, Dhamma and Saŋgha and those of other beliefs proclaiming faith in their teacher, teachings and fellow-believers." />
<title>MN 11: Cula-Sihanada Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					I. Mūlapaṇṇāsa<br />
					2. Sīhanāda Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_1.htm#p11">Sutta 11</a></h4>

					<h1>Cūḷa-Sīhanāda Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.011.chlm.sbb.htm#p1">chlm</a>][<a href="../../../dhamma-vinaya/pts/mn/mn.011.horn.pts.htm#p1">pts</a>][<a href="../../../dhamma-vinaya/wp/mn/mn.011.ntbb.wp.htm#p1">ntbb</a>][<a href="../../../dhamma-vinaya/mnl/mn/mn.011.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthīyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ, Bhagavā etad avoca:|| ||</p>

					<p class="f4">2. "'Idh'eva bhikkhave samaṇo,||<br />
					idha dutiyo samaṇo,||<br />
					idha tatiyo samaṇo,||<br />
					idha catuttho samaṇo,||<br />
					suññā parappavādā <a id="pg64"><span class="f2 g"><b>[64]</b></span></a> samaṇehi aññe' ti.|| ||</p>

					<p class="f4">Evam etaɱ bhikkhave sammā sīha-nādaɱ nadatha.|| ||</p>

					<p class="f4">3. Ṭhānaɱ kho pan'etaɱ bhikkhave vijjati yaɱ idha añña-titthiyā paribbājakā evaɱ vadeyyuɱ:|| ||</p>

					<p class="f4">'Ko pan'āyasmantānaɱ assāso?|| ||</p>

					<p class="f4">Kiɱ balaɱ?|| ||</p>

					<p class="f4">Yena tumhe āyasmanto evaɱ vadetha:|| ||</p>

					<p class="f4">"Idh'eva bhikkhave samaṇo,||<br />
					idha dutiyo samaṇo,||<br />
					idha tatiyo samaṇo,||<br />
					idha catuttho samaṇo,||<br />
					suññā parappavādā samaṇehi aññe" ti?|| ||</p>

					<p class="f4">Evaɱ vādino bhikkhave añña-titthiyā paribbājakā evam-assu vacanīyā:|| ||</p>

					<p class="f4">'Atthi kho no āvuso tena Bhagavatā jānatā passatā arahatā Sammā-SamBuddhena cattāro dhammā akkhātā ye mayaɱ attani sampassamānā evaɱ vadema:|| ||</p>

					<p class="f4">"Idh'eva bhikkhave samaṇo,||<br />
					idha dutiyo samaṇo,||<br />
					idha tatiyo samaṇo,||<br />
					idha catuttho samaṇo,||<br />
					suññā parappavādā samaṇehi aññe" ti.|| ||</p>

					<p class="f4">Katame cattāro?|| ||</p>

					<p class="f4">Atthi kho no āvuso Satthari pasādo,<br />
					atthi dhamme pasādo,<br />
					atthi sīlesu paripūra-kāritā,<br />
					saha-dhammikā kho pana piyā manāpā gahaṭṭhā c'eva pabba-jitā ca.|| ||</p>

					<p class="f4">Ime kho no āvuso tena Bhagavatā jānatā passatā arahatā Sammā-SamBuddhena<br />
					cattāro dhammā akkhātā ye mayaɱ attani sampassamānā evaɱ vadema:|| ||</p>

					<p class="f4">"Idh'eva bhikkhave samaṇo,||<br />
					idha dutiyo samaṇo,||<br />
					idha tatiyo samaṇo,||<br />
					idha catuttho samaṇo,||<br />
					suññā parappavādā samaṇehi aññe" ti.|| ||</p>

					<p class="f4">4. Ṭhānaɱ kho pan'etaɱ bhikkhave vijjati yaɱ añña-titthiyā paribbājakā evaɱ vadeyyuɱ:|| ||</p>

					<p class="f4">'Amhākam pi kho āvuso atthi satthari pasādo,||<br />
					so amhākaɱ Satthā,||<br />
					amhākam pi atthi dhamme pasādo,||<br />
					so amhākaɱ dhammo,||<br />
					mayam pi sīlesu paripūra-kārino yāni amhākaɱ sīlāni,||<br />
					amhākam pi saha-dhammikā piyā manāpā gahaṭṭhā c'eva pabba-jitā ca.|| ||</p>

					<p class="f4">Idha no āvuso ko viseso ko adhippāyo kiɱ nānā-karaṇaɱ yadidaɱ tumhākañ c'eva amhākañ cā' ti.|| ||</p>

					<p class="f4">5. Evaɱ vādino bhikkhave añña-titthiyā paribbājakā evam-assu vacanīyā:|| ||</p>

					<p class="f4">'Kim-pan'āvuso ekā niṭṭhā?||<br />
					Udāhu puthu niṭṭhā' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Ekā h'āvuso niṭṭhā,||<br />
					na puthu niṭṭhā' ti.|| ||</p>

					<p class="f4">'Sā pan'āvuso niṭṭhā sarāgassa?||<br />
					Udāhu vīta-rāgassā' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Vīta-rāgass'āvuso sā niṭṭhā,||<br />
					na sā niṭṭhā sarāgassā' ti.|| ||</p>

					<p class="f4">'Sā pan'āvuso niṭṭhā sadosassa?||<br />
					Udāhu vīta-dosassā' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Vīta-dosass'āvuso sā niṭṭhā,||<br />
					na sā niṭṭhā sadosassā' ti.|| ||</p>

					<p class="f4">'Sā pan'āvuso niṭṭhā samohassa?||<br />
					Udāhu vīta-mohassāti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Vīta-mohass'āvuso sā niṭṭhā,||<br />
					na sā niṭṭhā samohassāti.|| ||</p>

					<p class="f4">'Sā pan'āvuso niṭṭhā sataṇhassa?||<br />
					Udāhu vītataṇhassā' ti?|| ||</p>

					<p class="f4"><a id="pg65"><span class="f2 g"><b>[65]</b></span></a> Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Vītataṇhassāvuso sā niṭṭhā,||<br />
					na sā niṭṭhā sataṇhassā' ti.|| ||</p>

					<p class="f4">'Sā pan'āvuso niṭṭhā saupādānassa?||<br />
					Udāhu anupādānassā' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Anupādānass'āvuso sā niṭṭhā,||<br />
					na sā niṭṭhā saupādānassā' ti.|| ||</p>

					<p class="f4">'Sā pan'āvuso niṭṭhā viddasuno?||<br />
					Udāhu aviddasuno' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Viddasuno āvuso sā niṭṭhā,||<br />
					na sā niṭṭhā aviddasuno' ti.|| ||</p>

					<p class="f4">'Sā pan'āvuso niṭṭhā anuruddha-paṭiviruddhassa?||<br />
					Udāhu anAnuruddhaap-paṭiviruddhassā' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Ananuruddha-appaṭiviruddhass'āvuso sā niṭṭhā,||<br />
					na sā niṭṭhā anuruddha-paṭiviruddhassā' ti.|| ||</p>

					<p class="f4">'Sā pan'āvuso niṭṭhā papañc'ārāmassa papañca-ratino?||<br />
					Udāhu ni-p-papañc-ā-rāmassa nippapañca-ratino' ti?|| ||</p>

					<p class="f4">Sammā vyākaramānā bhikkhave añña-titthiyā paribbājakā evaɱ vyākareyyuɱ:|| ||</p>

					<p class="f4">'Nippapañc'ārāmass'āvuso sā niṭṭhā nippapañca-ratino papañca-ratino||<br />
					na sā niṭṭhā papañc'ārāmassa papañca-ratino' ti.|| ||</p>

					<p class="f4">6. Dve'mā bhikkhave diṭṭhiyo:||<br />
					bhavadiṭṭhi ca||<br />
					vibhavadiṭṭhi ca.|| ||</p>

					<p class="f4">Ye hi keci bhikkhave samaṇā vā brāhmaṇā vā bhavadiṭṭhiɱ allīnā bhavadiṭṭhiɱ upagatā bhavadiṭṭhiɱ ajjhositā,||<br />
					vibhavadiṭṭhiyā te paṭiviruddhā.|| ||</p>

					<p class="f4">Ye hi keci bhikkhave samaṇā vā brāhmaṇā vā vibhavadiṭṭhiɱ allīnā vibhavadiṭṭhiɱ upagatā vibhavadiṭṭhiɱ ajjhositā,||<br />
					bhavadiṭṭhiyā te paṭiviruddhā.|| ||</p>

					<p class="f4">7. Ye hi keci bhikkhave samaṇā vā brāhmaṇā vā imāsaɱ dvinnaɱ diṭṭhīnaɱ samudayañ ca attha-gamañ ca assādañ ca ādīnavañ ca nissaraṇañ ca yathā-bhūtaɱ na-p-pajānanti,||<br />
					te sarāgā te sadosā te samohā te sataṇhā te saupādānā te aviddasuno te anuruddha-paṭiviruddhā te papañcaramā papañca-ratino,||<br />
					te na parimuccanti jātiyā jarāya maraṇena sokehi paridevehi dukkhehi domanassehi upāyāsehi.|| ||</p>

					<p class="f4">Na parimuccanti dukkhasmā ti vadāmi.|| ||</p>

					<p class="f4">8. Ye ca kho keci bhikkhave samaṇā vā brāhmaṇā vā imāsaɱ dvinnaɱ diṭṭhīnaɱ samudayañ ca attha-gamañ ca assādañ ca ādīnavañ ca nissaraṇañ ca yathā-bhūtaɱ pajānanti,||<br />
					te vīta-rāgā te vītadosā te vītamohā te vītataṇhā te anupādānā te viddasuno te ananuruddha-appaṭiviruddhā te ni-p-papañc-ā-rāmā nippapañca-ratino,<br />
					te parimuccanti jātiyā jarāya maraṇena sokehi paridevehi dukkhehi domanassehi upāyāsehi.|| ||</p>

					<p class="f4">Parimuccanti dukkhasmāti vadāmi.|| ||</p>

					<p class="f4"><a id="pg66"><span class="f2 g"><b>[66]</b></span></a> 9. Cattār'imāni bhikkhave upādānāni.|| ||</p>

					<p class="f4">Katamāni cattāri?|| ||</p>

					<p class="f4">Kām'ūpādānaɱ||<br />
					diṭṭh'ūpādānaɱ||<br />
					sīlabbat'ūpādānaɱ||<br />
					attavād'ūpādānaɱ.|| ||</p>

					<p class="f4">10. Santi, bhikkhave, eke samaṇa-brāhmaṇā sabb'ūpādāna-pariññā-vādā paṭijānamānā te na sammā sabb'ūpādāna-pariññaɱ paññā-penti.|| ||</p>

					<p class="f4">Kām'ūpādānassa pariññaɱ paññā-penti na diṭṭh'ūpādānassa pariññaɱ paññā-penti,||<br />
					na sīlabbat'ūpādānassa pariññaɱ paññā-penti,||<br />
					na attavād'ūpādānassa pariññaɱ paññā-penti.|| ||</p>

					<p class="f4">Taɱ kissa hetu?|| ||</p>

					<p class="f4">Imāni hi te bhonto samaṇa-brāhmaṇā tīṇi ṭhānāni yathā-bhūtaɱ na-p-pajānanti.|| ||</p>

					<p class="f4">Tasmā te bhonto samaṇa-brāhmaṇā sabb'ūpādāna-pariññā-vādā paṭijānamānā te na sammā sabb'ūpādāna pariññaɱ paññā-penti,||<br />
					kām'ūpādānassa pariññaɱ paññā-penti na diṭṭh'ūpādānassa pariññaɱ paññā-penti,<br />
					na sīlabbat'ūpādānassa pariññaɱ paññā-penti,||<br />
					na attavād'ūpādānassa pariññaɱ pariññāpenti.|| ||</p>

					<p class="f4">11. Santi, bhikkhave, eke samaṇa-brāhmaṇā sabb'ūpādāna-pariññā-vādā paṭijānamānā te na sammā sabb'ūpādāna pariññaɱ paññā-penti,||<br />
					kām'ūpādānassa pariññaɱ paññā-penti,||<br />
					diṭṭh'ūpādānassa pariññaɱ paññā-penti,||<br />
					na sīlabbat'upādānassa pariññaɱ paññā-penti,||<br />
					na att'avād'ūpādānassa pariññaɱ paññā-penti.|| ||</p>

					<p class="f4">Taɱ kissa hetu?|| ||</p>

					<p class="f4">Imāni hi te bhonto samaṇa-brāhmaṇā dve ṭhānāni yathā-bhūtaɱ na-p-pajānanti.|| ||</p>

					<p class="f4">Tasmā te bhonto samaṇa-brāhmaṇā sabb'ūpādāna-pariññā-vādā paṭijānamānā te na sammā sabb'ūpādāna pariññaɱ paññā-penti,||<br />
					kām'ūpādānassa pariññaɱ paññā-penti,||<br />
					diṭṭh'ūpādānassa pariññaɱ paññā-penti,||<br />
					na sīlabbat'upādānassa pariññaɱ paññā-penti,||<br />
					na att'avād'ūpādānassa pariññaɱ paññā-penti.|| ||</p>

					<p class="f4">12. Santi, bhikkhave, eke samaṇa-brāhmaṇā sabb'ūpādāna-pariññā-vādā paṭijānamānā te na sammā sabb'ūpādāna pariññaɱ paññā-penti,||<br />
					kām'ūpādānassa pariññaɱ paññā-penti,||<br />
					diṭṭh'ūpādānassa pariññaɱ paññā-penti,||<br />
					sīlabbat'upādānassa pariññaɱ paññā-penti,||<br />
					na att'avād'ūpādānassa pariññaɱ paññā-penti.|| ||</p>

					<p class="f4">Taɱ kissa hetu?|| ||</p>

					<p class="f4">Imaɱ hi te bhonto samaṇa-brāhmaṇā ekaɱ ṭhānaɱ yathā-bhūtaɱ na-p-pajānanti.|| ||</p>

					<p class="f4">Tasmā te bhonto samaṇa-brāhmaṇā sabb'ūpādānapariññā-vādā paṭijānamānā te na sammā sabb'ūpādāna pariññaɱ paññā-penti,||<br />
					kām'ūpādānassa pariññaɱ paññā-penti diṭṭh'ūpādānassa pariññaɱ paññā-penti,||<br />
					sīlabbat'upādānassa pariññaɱ paññā-penti,||<br />
					na att'avād'ūpādānassa pariññaɱ paññā-penti.|| ||</p>

					<p class="f4">13. Eva-rūpe kho bhikkhave Dhamma-Vinaye||<br />
					yo satthari pasādo,||<br />
					so na sammaggato akkhāyati,||<br />
					yo dhamme pasādo,||<br />
					so na sammaggato akkhāyati,||<br />
					yā sīlesu paripūra-kāritā,||<br />
					sā na sammaggatā akkhāyati,||<br />
					yā saha-dhammikesu piya-manāpatā,||<br />
					sā na sammaggatā akkhāyati.|| ||</p>

					<p class="f4">Taɱ kissa hetu?|| ||</p>

					<p class="f4">Evaɱ h'etaɱ bhikkhave hoti yathā taɱ <a id="pg67"><span class="f2 g"><b>[67]</b></span></a> durakkhāte Dhamma-Vinaye duppavedite aniyyānike anupasama-saŋvatta-nike asammā-Sambuddha-p-pavedite.|| ||</p>

					<p class="f4">14. Tathāgato ca kho bhikkhave arahaɱ Sammā-Sam-Buddho sabb'ūpādāna-pariññā-vādo paṭijānamāno<br />
					sammā sabb'ūpādāna pariññaɱ paññāpeti,||<br />
					kām'ūpādānassa pariññaɱ paññāpeti,||<br />
					diṭṭh'ūpādānassa pariññaɱ paññāpeti,||<br />
					sīl'abbat'ūpādānassa pariññaɱ paññāpeti,||<br />
					att'avād'ūpādānassa pariññaɱ paññāpeti.|| ||</p>

					<p class="f4">15. Eva-rūpe kho bhikkhave Dhamma-Vinaye yo satthari pasādo,||<br />
					so sammaggato akkhāyati,||<br />
					yo dhamme pasādo,||<br />
					so sammaggato akkhāyati,||<br />
					yā sīlesu paripūra-kāritā,||<br />
					sā sammaggatā akkhāyati,||<br />
					yā saha-dhammikesu piya-manāpatā,||<br />
					sā sammaggatā akkhāyati.|| ||</p>

					<p class="f4">Taɱ kissa hetu?|| ||</p>

					<p class="f4">Evaɱ h'etaɱ bhikkhave hoti yathā taɱ svākkhāte Dhamma-Vinaye suppavedite niyyānike upasama-saŋvatta-nike Sammā-Sambuddhappavedite.|| ||</p>

					<p class="f4">16. Ime ca bhikkhave cattāro upādānā||<br />
					kiɱ nidānā?||<br />
					kiɱ samudayā?||<br />
					kiɱ jātikā?||<br />
					kiɱ pabhavā?|| ||</p>

					<p class="f4">Ime cattāro upādānā||<br />
					taṇhā-nidānā,||<br />
					taṇhā-samudayā,||<br />
					taṇhā-jātikā,||<br />
					taṇhā-pabhavā.|| ||</p>

					<p class="f4">Taṇhā cāyaɱ bhikkhave||<br />
					kiɱ nidānā?||<br />
					kiɱ samudayā?||<br />
					kiɱ jātikā?||<br />
					kiɱ pabhavā?|| ||</p>

					<p class="f4">Taṇhā vedanā-nidānā||<br />
					vedanā-samudayā||<br />
					vedanā-jātikā||<br />
					vedanā-pabhavā.|| ||</p>

					<p class="f4">Vedanā cāyaɱ bhikkhave||<br />
					kiɱ nidānā?||<br />
					kiɱ samudayā?||<br />
					kiɱ jātikā?||<br />
					kiɱ pabhavā?|| ||</p>

					<p class="f4">Vedanā phassa-nidānā,||<br />
					phassa-samudayā,||<br />
					phassa-jātikā,||<br />
					phassa-pabhavā.|| ||</p>

					<p class="f4">Phasso cāyaɱ bhikkhave||<br />
					kiɱ nidāno?||<br />
					kiɱ samudayo?||<br />
					kiɱ jātiko?||<br />
					kiɱ pabhavo?|| ||</p>

					<p class="f4">Phasso saḷāyatana-nidāno,||<br />
					saḷāyatana-samudayo,||<br />
					saḷāyatana-jātiko,||<br />
					saḷāyatana-pabhavo.|| ||</p>

					<p class="f4">Saḷāyatanañ c'idaɱ bhikkhave||<br />
					kiɱ nidānaɱ?||<br />
					kiɱ samudayaɱ?||<br />
					kiɱ jātikaɱ?||<br />
					kiɱ pabhavaɱ?|| ||</p>

					<p class="f4">Saḷāyatanaɱ nāma-rūpa-nidānaɱ||<br />
					nāma-rūpa-samudayaɱ||<br />
					nāma-rūpa-jātikaɱ||<br />
					nāma-rūpa-pabhavaɱ.|| ||</p>

					<p class="f4">Nāma-rūpañ c'idaɱ bhikkhave||<br />
					kiɱ nidānaɱ?||<br />
					kiɱ samudayaɱ?||<br />
					kiɱ jātikaɱ?||<br />
					kiɱ pabhavaɱ?|| ||</p>

					<p class="f4">Nāma-rūpaɱ viññāṇa-nidānaɱ||<br />
					viññāṇa-samudayaɱ||<br />
					viññāṇa-jātikaɱ||<br />
					viññāṇa-pabhavaɱ.|| ||</p>

					<p class="f4">Viññāṇañ c'idaɱ bhikkhave||<br />
					kiɱ nidānaɱ?||<br />
					kiɱ samudayaɱ?||<br />
					kiɱ jātikaɱ?||<br />
					kiɱ pabhavaɱ?|| ||</p>

					<p class="f4">Viññāṇaɱ saṇkhāra-nidānaɱ||<br />
					saṇkhāra-samudayaɱ||<br />
					saṇkhāra-jātikaɱ||<br />
					saṇkhāra-pabhavaɱ.|| ||</p>

					<p class="f4">Saṇkhārā c'ime bhikkhave||<br />
					kiɱ-nidānā?||<br />
					kiɱ-samudayā?||<br />
					kiɱ-jātikā?||<br />
					kiɱ-pabhavā?|| ||</p>

					<p class="f4">Saṇkhārā avijjā-nidānā||<br />
					avijjā-samudayā||<br />
					avijjā-jātikā||<br />
					avijjā-pabhavā.|| ||</p>

					<p class="f4">17. Yato ca kho bhikkhave bhikkhuno avijjā pahīṇā hoti vijjā uppannā,||<br />
					so avijjā-virāgā vijj'uppādā||<br />
					n'eva kām'ūpādānaɱ upādiyati||<br />
					na diṭṭh'ūpādānaɱ upādiyati,||<br />
					na sīlabbat'ūpādānaɱ upādiyati||<br />
					na attavād'upādānaɱ upādiyati.|| ||</p>

					<p class="f4">Anupādiyaɱ na paritassati.|| ||</p>

					<p class="f4">Aparitassaɱ paccattaɱ yeva parinibkhāyati.|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā' ti pajānātī" ti.|| ||</p>

					<p class="f4"><a id="pg68"><span class="f2 g"><b>[68]</b></span></a> Idam avoca Bhagavā.|| ||</p>

					<p class="f4">Attamanā te bhikkhū Bhagavato bhāsitaɱ abhinandunti.</p>

					<p class="f4 ctr">Cūḷa Sīhanāda Suttaɱ Paṭhamaɱ</p>
</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>