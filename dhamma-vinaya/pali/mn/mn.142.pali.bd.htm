<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 142. The Buddha provides a scale for the expected kammic return on gifts to individuals and gifts to the Order in it's various forms." />
<title>MN 142: Dakkhina-vibhanga Suttam</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaŋga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p142">Sutta 142</a></h4>

					<h1>Dakkhiṇa-Vibhaŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.142.chlm.sbb.htm#p1">chlm</a>][<a href="../../../dhamma-vinaya/pts/mn/mn.142.horn.pts.htm#p1">pts</a>][<a href="../../../dhamma-vinaya/mnl/mn/mn.142.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Sakkesu viharati Kapilavatthusmiɱ Nigrodhārāme.|| ||</p>

					<p class="f4">Atha kho Mahā-Pajāpatī Gotamī navaɱ dussayugaɱ ādāya yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnā kho Mahā-Pajāpatī Gotamī Bhagavantaɱ etad avoca:|| ||</p>

					<p class="f4">Idaɱ me bhante,||<br />
					navaɱ dussayugaɱ Bhagavantaɱ uddissa sāmaɱ kantaɱ sāmaɱ vāyitaɱ.|| ||</p>

					<p class="f4">Taɱ me bhante,||<br />
					Bhagavā patigaṇhātu anukampaɱ upādāyā' ti.|| ||</p>

					<p class="f4">Evaɱ vutte Bhagavā Mahā-Pajāpatiɱ Gotamiɱ etad avoca:||<br />
					saŋge Gotamī dehi,||<br />
					saŋghe te dinnaɱ ahañ c'eva pūjito bhavissāmi saŋgho cā' ti.|| ||</p>

					<p class="f4">dutiyam pi kho Mahā-Pajāpatī Gotamī Bhagavantaɱ etad avoca:||<br />
					idaɱ me bhante,||<br />
					navaɱ dussayugaɱ Bhagavantaɱ uddissa sāmaɱ kantaɱ sāmaɱ vāyitaɱ.|| ||</p>

					<p class="f4">Taɱ me bhante,||<br />
					Bhagavā patigaṇhātu anukampaɱ upādāyā' ti.|| ||</p>

					<p class="f4">dutiyam pi kho Bhagavā Mahā-Pajāpatiɱ Gotamiɱ etad avoca:||<br />
					saŋghe Gotamī dehi,||<br />
					saŋghe te dinne ahañ c'eva pūjito bhavissāmi saŋgho cā' ti.|| ||</p>

					<p class="f4">Tatiyam pi kho Mahā-Pajāpatī Gotamī Bhagavantaɱ etad avoca:||<br />
					idaɱ me bhante,||<br />
					navaɱ dussayugaɱ Bhagavantaɱ uddissa sāmaɱ kantaɱ sāmaɱ vāyitaɱ.|| ||</p>

					<p class="f4">Taɱ me bhante,||<br />
					Bhagavā patigaṇhātu anukampaɱ upādāyā' ti.|| ||</p>

					<p class="f4">Tatiyam pi kho Bhagavā Mahā-Pajāpatiɱ Gotamiɱ etad avoca:||<br />
					saŋghe Gotamī dehi saŋghe te dinne ahañ c'eva pūjito bhavissāmi saŋgho cā' ti.|| ||</p>

					<p class="f4">Evaɱ vutte āyasmā Ānando Bhagavantaɱ etad avoca:||<br />
					'patigaṇhātu bhante,||<br />
					Bhagavā Mahā-Pajāpatiyā Gotamiyā navaɱ dussayugaɱ,||<br />
					bahū-pakārā bhante,||<br />
					Mahā-Pajāpatī Gotamī Bhagavato mātucchā āpādikā posikā khīrassa dāyikā,||<br />
					Bhagavantaɱ janettiyā kāla-katāya2 thaññaɱ pāyesi.|| ||</p>

					<p class="f4">Bhagavāpi bhante,||<br />
					bahū-pakāro Mahā-Pajāpatiyā Gotamiyā.|| ||</p>

					<p class="f4">Bhagavantaɱ bhante,||<br />
					āgamma Mahā-Pajāpatī Gotamī Buddhaɱ saraṇaɱ gatā,||<br />
					dhammaɱ saraṇaɱ gatā,||<br />
					Sanghaɱ saraṇaɱ gatā.|| ||</p>

					<p class="f4">Bhagavantaɱ bhante.|| ||</p>

					<p class="f4">Āgamma Mahā-Pajāpatī Gotamī pāṇāti-pātā paṭiviratā,||<br />
					adinn'ādānā paṭiviratā,||<br />
					kāmesu micchā-cārā paṭiviratā,||<br />
					musā-vādā paṭiviratā,||<br />
					surā-mera-yamajja-pamā-daṭṭhānā paṭiviratā.|| ||</p>

					<p class="f4">Bhagavantaɱ bhante,||<br />
					āgamma Mahā-Pajāpatī Gotamī Buddhe avecca-p-pasādena samannāgatā,||<br />
					dhamme avecca-p-pasādena samannāgatā,||<br />
					saŋghe avecca-p-pasādena samannāgatā,||<br />
					ariya-kantehi <a id="pg254"><span class="f2 g"><b>[254]</b></span></a> sīlehi samannāgatā.|| ||</p>

					<p class="f4">Bhagavantaɱ bhante,||<br />
					āgamma Mahā-Pajāpatī Gotamī dukkhe nikkaŋkhā,||<br />
					dukkha-samudaye nikkaŋkhā,||<br />
					dukkha-nirodhe nikkaŋkhā,||<br />
					dukkha-nirodha-gāminiyā paṭipadāya nikkaŋkhā.|| ||</p>

					<p class="f4">Bhagavāpi bhante bahū-pakāro Mahā-Pajāpatiyā Gotamiyāti.|| ||</p>

					<p class="f4">Evam etaɱ Ānanda,||<br />
					evam etaɱ Ānanda,||<br />
					yaɱ hi Ānanda,||<br />
					puggalo puggalaɱ āgamma Buddhaɱ saraṇaɱ gato hoti,||<br />
					dhammaɱ saraṇaɱ gato hoti,||<br />
					Sanghaɱ saraṇaɱ gato hoti.Imass Ānanda,||<br />
					puggalassa iminā puggalena na suppatikāraɱ vadāmi,||<br />
					yad idaɱ abhivādanapacc'u'ṭ-ṭhānaañjali-kammasāmīci-kammacīvara-piṇḍa-pāta-sen'āsana-gilāna- paccaya-bhesajja-parikkhārānuppadānena.|| ||</p>

					<p class="f4">Yaɱ hĀnanda,||<br />
					puggalo puggalaɱ āgamma.|| ||</p>

					<p class="f4">Pāṇāti-pātā paṭivirato hoti,||<br />
					adinn'ādānā paṭivirato hoti,||<br />
					kāmesu micchā-cārā paṭivirato hoti,||<br />
					musā-vādā paṭivirato hoti,||<br />
					surā-mera-yamajja-pamā-daṭṭhānā paṭivirato hoti.|| ||</p>

					<p class="f4">Imass Ānanda,||<br />
					puggalassa iminā puggalena na suppatikāraɱ vadāmi.|| ||</p>

					<p class="f4">Yad idaɱ abhivādanapacc'u'ṭ-ṭhānaañjali-kammasāmīci-kammacīvara-piṇḍa-pāta-sen'āsana-gilāna- paccaya-bhesajja-parikkhārānuppadānena.|| ||</p>

					<p class="f4">Yaɱ hĀnanda,||<br />
					puggalo puggalaɱ āgamma Buddhe avecca-p-pasādena samannāgato hoti,||<br />
					dhamme avecca-p-pasādena samannāgato hoti,||<br />
					saŋghe avecca-p-pasādena samannāgato hoti,||<br />
					ariya-kantehi sīlehi samannāgato hoti.|| ||</p>

					<p class="f4">Imass Ānanda,||<br />
					puggalassa iminā puggalena na suppatikāraɱ vadāmi.|| ||</p>

					<p class="f4">Yad idaɱ abhivādanapacc'u'ṭ-ṭhānaañjali-kammasāmīci-kammacīvara-piṇḍa-pāta-sen'āsana-gilāna- paccaya-bhesajja-parikkhārānuppadānena.|| ||</p>

					<p class="f4">Yaɱ hĀnanda,||<br />
					puggalo puggalaɱ āgamma dukkhe nikkaŋkho hoti,||<br />
					dukkha-samudaye nikkaŋkho hoti,||<br />
					dukkha-nirodhe nikkaŋkho hoti,||<br />
					dukkha-nirodha-gāminiyā paṭipadāya nikkaŋkho hoti.|| ||</p>

					<p class="f4">Imass Ānanda,||<br />
					puggalassa iminā puggalena na suppatikāraɱ vadāmi.|| ||</p>

					<p class="f4">Yad idaɱ abhivādanapacc'u'ṭ-ṭhānaañjali-kammasāmīci-kammacīvara-piṇḍa-pāta-sen'āsana-gilāna- paccaya-bhesajja-parikkhārānuppadānena.|| ||</p>

					<p class="f4">Cuddasa kho panimĀnanda,||<br />
					pāṭipuggalikā dakkhiṇā.|| ||</p>

					<p class="f4">Katamā cuddasa:||<br />
					Tathāgate arahante Sammā-Sam-Buddhe dānaɱ deti,||<br />
					ayaɱ paṭhamā pāṭipuggalikā dakkhiṇā.|| ||</p>

					<p class="f4">Paccekabuddhe1 dānaɱ deti,||<br />
					ayaɱ dutiyā pāṭipuggalikā dakkhiṇā.|| ||</p>

					<p class="f4">Tathāgata-sāvake arahante dānaɱ deti,||<br />
					ayaɱtatiyā pāṭipuggalikā dakkhiṇā.|| ||</p>

					<p class="f4">Arahattaphala-sacchi-kiriyāya paṭi-panne dānaɱ deti,||<br />
					ayaɱ catutthī pāṭipuggalikā dakkhiṇā.|| ||</p>

					<p class="f4">Anāgāmissa dānaɱ deti,||<br />
					ayaɱ pañcamī pāṭipuggalikā dakkhiṇā.|| ||</p>

					<p class="f4"><a id="pg255"><span class="f2 g"><b>[255]</b></span></a> Anāgāmi-phalasacchakiriyāya paṭi-panne dānaɱ deti,||<br />
					ayaɱ chaṭṭhi pāṭipuggalikā dakkhiṇā.|| ||</p>

					<p class="f4">Sakad-āgāmissa dānaɱ deti,||<br />
					ayaɱ sattamī pāṭipuggalikā dakkhiṇā.|| ||</p>

					<p class="f4">Sakad-āgāmi-phalasacchakiriyāya paṭi-panne dānaɱ deti,||<br />
					ayaɱ aṭṭhamī pāṭipuggalikā dakkhiṇā.|| ||</p>

					<p class="f4">Sot'āpanne dānaɱ deti,||<br />
					ayaɱ navamī pāṭipuggalikā dakkhiṇā.|| ||</p>

					<p class="f4">Sot'āpatti-phalasacchakiriyāya paṭi-panne dānaɱ deti,||<br />
					ayaɱdasamī pāṭipuggalikā dakkhiṇā.|| ||</p>

					<p class="f4">Bāhirake kāmesu vīta-rāge dānaɱ deti,||<br />
					ayaɱ ekādasamī pāṭipuggalikā dakkhiṇā.|| ||</p>

					<p class="f4">Puthujjanasīlavante dānaɱ deti,||<br />
					ayaɱ dvādasamī pāṭipuggalikā dakkhiṇā.|| ||</p>

					<p class="f4">Puthujjanadu-s-sīle dānaɱ deti,||<br />
					ayaɱ terasamī pāṭipuggalikā dakkhiṇā.|| ||</p>

					<p class="f4">Tiracchānagate dānaɱ deti,||<br />
					ayaɱ cuddasamī pāṭipuggalikā dakkhiṇāti.|| ||</p>

					<p class="f4">TatrĀnanda,||<br />
					tiracchānagate dānaɱ datvā sataguṇā dakkhiṇā pāṭikaŋkhitabbā.|| ||</p>

					<p class="f4">Puthujjanadu-s-sīle dānaɱ datvā sahassaguṇā dakkhiṇā pāṭikaŋkhitabbā.|| ||</p>

					<p class="f4">Puthujjanasīlavante dānaɱ datvā sata-sahassaguṇā dakkhiṇā pāṭikaŋkhitabbā.|| ||</p>

					<p class="f4">Bāhirake kāmesu vīta-rāge dānaɱ datvā koṭisata-sahassaguṇā dakkhiṇā pāṭikaŋkhitabbā.|| ||</p>

					<p class="f4">Sot'āpatti-phala-sacchi-kiriyāya paṭi-panne dānaɱ datvā asaŋkheyyā appameyyā dakkhiṇā pāṭikaŋkhitabbā.|| ||</p>

					<p class="f4">Ko pana vādo Sot'āpanne,||<br />
					ko pana vādo Sakad-āgāmi-phala-sacchi-kiriyāya paṭi-panne,||<br />
					ko pana vādo Sakad-āgāmissa,||<br />
					ko pana vādo Anāgāmi-phala-sacchi-kiriyāya paṭi-panne,||<br />
					ko pana vādo Anāgāmissa,||<br />
					ko pana vādo Arahatta-phala-sacchi-kiriyāya paṭi-panne,||<br />
					ko pana vādo Tathāgata-sāvake arahante,||<br />
					ko pana vādo Pacceka-Buddhe,||<br />
					ko pana vādo Tathāgate arahante Sammā-Sam-Buddheti.|| ||</p>

					<p class="f4">Satta kho panimānanada,||<br />
					Sanghagatā dakkhiṇā.|| ||</p>

					<p class="f4">Katamā satta:||<br />
					Buddhapamukhe ubhato saŋghe dānaɱ deti,||<br />
					ayaɱ paṭhamā Sanghagatā dakkhiṇā.|| ||</p>

					<p class="f4">Tathāgate parinibbute ubhato saŋghe dānaɱ deti,||<br />
					ayaɱ dutiyā Sanghagatā dakkhiṇā.|| ||</p>

					<p class="f4">Bhikkhu-saŋghe dānaɱ deti,||<br />
					ayaɱ tatiyā Sanghagatā dakkhiṇā.|| ||</p>

					<p class="f4">Bhikkhunīsaŋghe dānaɱ deti,||<br />
					ayaɱ catutthī Sanghagatā dakkhiṇā.|| ||</p>

					<p class="f4">'Ettakā me bhikkhū ca bhikkhuniyo <a id="pg256"><span class="f2 g"><b>[256]</b></span></a> ca Sanghato uddissathā'ti dānaɱ deti.|| ||</p>

					<p class="f4">Ayaɱ pañcamī Sanghagatā dakkhiṇā.|| ||</p>

					<p class="f4">'Ettakā me bhikkhū Sanghato uddissathā'ti dānaɱ deti,||<br />
					ayaɱ chaṭṭhī Sanghagatā dakkhiṇā.|| ||</p>

					<p class="f4">'Ettikā me bhikkhuniyo Sanghato uddissathā'ti dānaɱ deti.|| ||</p>

					<p class="f4">Ayaɱ sattamī Sanghagatā dakkhiṇā.</p>

					<p class="f4">Bhavissanti kho pan'Ānanda,||<br />
					anāgatam addhānaɱ gotrabhuno kāsāvakaṇṭhā du-s-sīlā pāpa-dhammā,||<br />
					tesu du-s-sīlesu Sanghaɱ uddissa dānaɱ dassanti.|| ||</p>

					<p class="f4">Tadāp'ahaɱ1 Ānanda Sanghagataɱ dakkhiṇaɱ asaŋkheyyaɱ appameyyaɱ vadāmi.|| ||</p>

					<p class="f4">Natvevāhaɱ Ānanda,||<br />
					kenacī pariyāyena Sanghagatāya dakkhiṇāya pāṭipuggalikaɱ dānaɱ maha-p-phalataraɱ vadāmi.|| ||</p>

					<p class="f4">Catasso kho imā Ānanda,||<br />
					dakkhiṇāvisuddhiyo.|| ||</p>

					<p class="f4">Katamā catasso:||<br />
					atthĀnanda,||<br />
					dakkhiṇā dāyakato visujjhati no paṭiggāhakato.|| ||</p>

					<p class="f4">AtthĀnanda,||<br />
					dakkhiṇā paṭiggāhakato visujjhati.|| ||</p>

					<p class="f4">No dāyakato.|| ||</p>

					<p class="f4">AtthĀnanda,||<br />
					dakkhīṇā n'eva dāyakato visujjhati nopaṭiggāhakato.|| ||</p>

					<p class="f4">AtthĀnanda,||<br />
					dakkhiṇā dāyakato c'eva visujjhati paṭiggāhakato ca.|| ||</p>

					<p class="f4">Kathañ c'Ānanda,||<br />
					dakkhiṇā dāyakato visujjhati no paṭiggāhakato:||<br />
					idh'Ānanda,||<br />
					dāyako hoti silavā kalyāṇa-dhammo,||<br />
					paṭiggāhakā honti du-s-sīlā pāpa-dhammā.|| ||</p>

					<p class="f4">Evaɱ kho Ānanda,||<br />
					dakkhiṇā dāyakato visujjhati no paṭiggāhakato.|| ||</p>

					<p class="f4">Kathañ c'Ānanda,||<br />
					dakkhiṇā paṭiggāhakato visujjhati no dāyakato:||<br />
					idh'Ānanda dāyako hoti du-s-sīlo pāpa-dhammo,||<br />
					paṭiggāhakā honti sīlavanto2 kalyāṇa-dhammā.|| ||</p>

					<p class="f4">Evaɱ kho Ānanda,||<br />
					dakkhiṇā paṭiggāhakato visujjhati no dāyakato.|| ||</p>

					<p class="f4">Kathañ c'Ānanda,||<br />
					dakkhiṇā n'eva dāyakato visujjhati no paṭiggāhakato.|| ||</p>

					<p class="f4">Idh'Ānanda,||<br />
					dāyako ca hoti du-s-sīlo pāpa-dhammo,||<br />
					paṭiggāhakā ca honti du-s-sīlā pāpa-dhammā.|| ||</p>

					<p class="f4">Evaɱ kho Ānanda,||<br />
					dakkhiṇā n'eva dāyakato visujjhati no paṭiggāhakato.|| ||</p>

					<p class="f4">Kathañ c'Ānanda,||<br />
					dakkhiṇā dāyakatoc'eva visujjhati paṭiggāhakato ca:||<br />
					idh'Ānanda,||<br />
					dāyako ca hoti silavā kalyāṇa-dhammo,||<br />
					paṭiggāhakā ca honti silavanto kalyāṇa-dhammā.|| ||</p>

					<p class="f4"><a id="pg257"><span class="f2 g"><b>[257]</b></span></a> evaɱ kho Ānanda,||<br />
					dakkhiṇā dāyakato c'eva visujjhati paṭiggāhakato ca.|| ||</p>

					<p class="f4">Imā kho Ānanda,||<br />
					catasso dakkhiṇāvisuddhiyoti.|| ||</p>

					<p class="f4">Idam avoca Bhagavā idaɱ vatvā Sugato athāparaɱ etad avoca Satthā:|| ||</p>

							<p class="f4 in2">Yo sīlavā du-s-sīlesu dadāti dānaɱ||<br />
							Dhammena laddhā supasannacinto,||<br />
							Abhisaddahaɱ kammaphalaɱ uḷāraɱ||<br />
							Sā dakkhiṇā dāyakato visujjhati.|| ||</p>

							<p class="f4 in2">Yo du-s-sīlo silavantesu dadāti dānaɱ||<br />
							Adhammena laddhā appasannacītto,||<br />
							Anabhisaddahaɱ kammaphalaɱ uḷāraɱ||<br />
							Sā dakkhiṇā paṭiggāhakato visujjhati.|| ||</p>

							<p class="f4 in2">Yo du-s-sīlo dadāti dānaɱ||<br />
							Adhammena laddhā1 appasanna-citto||<br />
							Anabhisaddahaɱ kammaphalaɱ uḷāraɱ||<br />
							Na taɱ dānaɱ vipulaphalanti brūmi.|| ||</p>

							<p class="f4 in2">Yo sīlavā silavantesu dadāti dānaɱ||<br />
							Dhammena laddhā supasanna-citto,||<br />
							Abhisaddahaɱ kammaphalaɱ uḷāraɱ||<br />
							Taɱ ve dānaɱ vipulaphalanti brūmi.|| ||</p>

							<p class="f4 in2">Yo vīta-rāgo vīta-rāgesu dadāti dānaɱ||<br />
							Dhammena laddhā supasanna-citto||<br />
							Abhisaddahaɱ kammaphalaɱ uḷāraɱ||<br />
							Taɱ ve dānaɱ āmisadānānaMagganti|| ||</p>

					<p class="f4 ctr">Dakkhiṇāvibhaŋga suttaɱ dvādasamaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>