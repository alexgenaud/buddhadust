<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 136. The Buddha explains the workings of kamma: good deeds produce good results, bad deeds produce bad results in spite of cases where this law does not appear to be working." />
<title>MN 136: Maha Kamma Vibhanga Sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					III. Upari Paṇṇāsa<br />
					4. Vibhaŋga Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_3.htm#p136">Sutta 136</a></h4>

					<h1>Mahā Kamma-Vibhaŋga Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.136.chlm.sbb.htm#p1">chlm</a>][<a href="../../../dhamma-vinaya/pts/mn/mn.136.horn.pts.htm#p1">pts</a>][<a href="../../../dhamma-vinaya/ati/mn/mn.136.than.ati.htm#p1">than</a>][<a href="../../../dhamma-vinaya/ati/mn/mn.136a.than.ati.htm#p1">than.2</a>][<a href="../../../dhamma-vinaya/ati/mn/mn.136.nymo.ati.htm#p1">nymo</a>][<a href="../../../dhamma-vinaya/mnl/mn/mn.136.upal.mnl.htm#p1">upal</a>][<a href="../../../dhamma-vinaya/bd/mn/mn.136.olds.bd.htm#p1">olds</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Rājagahe viharati Veḷuvane Kalandakanivāpe.|| ||</p>

					<p class="f4">Tena kho pana samayen'āyasmā Samiddhi arañña-kuṭi-kāyaɱ viharati.|| ||</p>

					<p class="f4">Atha kho potaliputto paribbājako jaŋghā-vihāraɱ anucaŋkama-māno anuvicara-māno yen'āyasmā Samiddhi ten'upasankami.|| ||</p>

					<p class="f4">Upasaŋkamitvā āyasmatā Samiddhinā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho potaliputto paribbājako āyasmantaɱ Samiddhiɱ etad avoca:||<br />
					'sammukhā me taɱ āvuso Samiddhi,||<br />
					samaṇassa Gotamassa sutaɱ,||<br />
					sammukhā paṭiggahitaɱ:||<br />
					moghaɱ kāya-kammaɱ,||<br />
					moghaɱ vacī-kammaɱ,||<br />
					mano-kammameva saccan' ti.|| ||</p>

					<p class="f4">Atthi ca sā samāpatti yaɱ samāpattiɱ samāpanno na kiñci vediyatī ti.|| ||</p>

					<p class="f4">Mā evaɱ āvuso potaliputta avaca,||<br />
					mā evaɱ āvuso potaliputta avaca,||<br />
					mā Bhagavantaɱ abbh'ācikkhi,||<br />
					na hi sādhu Bhagavato abbha-k-khānaɱ,||<br />
					na hi Bhagavā evaɱ vadeyya:||<br />
					'moghaɱ kāya-kammaɱ,||<br />
					moghaɱ vacī-kammaɱ,||<br />
					mano-kammameva saccan' ti.|| ||</p>

					<p class="f4">Atthi ca kho sā āvuso,||<br />
					samāpatti yaɱ samāpattiɱ samāpanno na kiñci vediyatī ti.|| ||</p>

					<p class="f4">Kiva ciraɱ pabba-jitosi āvuso,||<br />
					Samiddhī ti.|| ||</p>

					<p class="f4">Na ciraɱ āvuso,||<br />
					tīṇi vassāniti.|| ||</p>

					<p class="f4">Etthadāni mayaɱ there bhikkhu kiɱ vakkhāma,||<br />
					yatra hi nāmevaɱ navo bhikkhu Satthāraɱ parirakkhitabbaɱ maññissati.|| ||</p>

					<p class="f4">Sañcetanikaɱ āvuso Samiddhi,||<br />
					kammaɱ katvā kāyena vācāya manasā,||<br />
					kiɱ so vediyatī ti.|| ||</p>

					<p class="f4">Sañcetanikaɱ āvuso potaliputta,||<br />
					kammaɱ katvā kāyena vācāya manasā,||<br />
					dukkhaɱ so vediyatī ti.|| ||</p>

					<p class="f4">Atha kho potaliputto paribbājako āyasmato Samiddhi'ssa bhāsitaɱ n'eva abhinandi na paṭikkosi.|| ||</p>

					<p class="f4">Anabhinan'ditvā a-p-paṭikkositvā uṭṭhāy āsanā pakkāmi.|| ||</p>

					<p class="f4">Atha kho āyasmā Samiddhi acira-pakkante potaliputte paribbājake yen'āyasmā Ānando ten'upasankami.|| ||</p>

					<p class="f4">Upasaŋkamitvā <a id="pg208"><span class="f2 g"><b>[208]</b></span></a> āyasmatā Ānandena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Samiddhi yāvatako ahosi potaliputtena paribbājakena saddhiɱ kathā-sallāpo,||<br />
					taɱ sabbaɱ āyasmato Ānandassa ārocesi.|| ||</p>

					<p class="f4">Evaɱ vutte āyasmā Ānando āyasmantaɱ Samiddhiɱ etad avoca:||<br />
					'atthi kho idaɱ āvuso Samiddhi,||<br />
					kathā-pābhataɱ Bhagavantaɱ dassanāya.|| ||</p>

					<p class="f4">Āyām-āvuso Samiddhi.|| ||</p>

					<p class="f4">Yena Bhagavā ten'upasankameyyāma,||<br />
					upasankamitvā etam atthaɱ Bhagavato āroceyyāma.|| ||</p>

					<p class="f4">Yathā no Bhagavā vyākarissati,||<br />
					tathā naɱ dhāreyyāmāti.|| ||</p>

					<p class="f4">Evam āvuso ti kho āyasmā Samiddhi āyasmato Ānandassa paccassosi.|| ||</p>

					<p class="f4">Atha kho āyasmā ca Ānando āyasmā ca Samiddhi yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinno kho āyasmā Ānando yāvatako ahosi āyasmato Samiddhi'ssa potaliputtena paribbājakena saddhiɱ kathā sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">Evaɱ vutte Bhagavā āyasmantaɱ Ānandaɱ etad avoca:||<br />
					'dassanampi kho ahaɱ Ānanda,||<br />
					potaliputtassa paribbājakassa nābhijānāmi.|| ||</p>

					<p class="f4">Kuto pan'eva-rūpaɱ kathā-sallāpaɱ.|| ||</p>

					<p class="f4">Iminā ca Ānanda,||<br />
					Samiddhinā mogha-purisena potaliputtassa paribbājakassa vibhajja vayākaraṇīyo pañho ekaɱ-sena vyākato' ti.|| ||</p>

					<p class="f4">Evaɱ vutte āyasmā Udāyī Bhagavantaɱ etad avoca:||<br />
					'sace pana bhante,||<br />
					āyasmatā Samiddhinā idaɱ sandhāya bhāsitaɱ,yaɱ kiñci vedayitaɱ taɱ dukkhasmin' ti.|| ||</p>

					<p class="f4">Atha kho Bhagavā āyasmantaɱ Ānandaɱ āmantesi:||<br />
					'passa kho tvaɱ Ānanda,||<br />
					imassa udāyissa mogha-purisassa ummaggaɱ.|| ||</p>

					<p class="f4">Aññāsiɱ kho ahaɱ Ānanda,||<br />
					idān'evāyaɱ Udāyī mogha-puriso ummujjamāno ayoniso ummujjissatī' ti.|| ||</p>

					<p class="f4">Ādiɱ yeva Ānanda,||<br />
					potaliputtena paribbājakena tisso vedanā pucchitā.|| ||</p>

					<p class="f4">Sacāyaɱ Ānanda,||<br />
					Samiddhi mogha-puriso <a id="pg209"><span class="f2 g"><b>[209]</b></span></a> potaliputtassa paribbājakassa evaɱ puṭṭho evaɱ vyākareyya:||<br />
					'sañcetanikaɱ āvuso potaliputta,||<br />
					kammaɱ katvā kāyena vācāya manasā sukhavedaniyaɱ,||<br />
					sukhaɱ so vediyati.|| ||</p>

					<p class="f4">Sañcetanikaɱ āvuso potaliputta,||<br />
					kammaɱ katvā kāyena vācāya manasā dukkhavedaniyaɱ,||<br />
					dukkhaɱ so vediyati sañcetanikaɱ āvuso potaliputta,||<br />
					kammaɱ katvā kāyena vācāya manasā adukkhamasukhavedaniyaɱ,||<br />
					adukkha-m-asukhaɱ so vediyatiti.|| ||</p>

					<p class="f4">Evaɱ vyākaramāno kho Ānanda,||<br />
					Samiddhi mogha-puriso potaliputtassa paribbājakassa sammā vyākareyya.|| ||</p>

					<p class="f4">Apic'Ānanda,||<br />
					ke ca añña-titthiyā paribbājakā bālā avyattā,||<br />
					ke ca Tathāgatassa mahākammavibhaŋgaɱ jānissanti.|| ||</p>

					<p class="f4">Sace tumhe Ānanda,||<br />
					suṇeyyātha Tathāgatassa mahākammavibhaŋgaɱ vibhajantassāti.|| ||</p>

					<p class="f4">Etassa Bhagavā kālo,||<br />
					etassa Sugata kālo,||<br />
					yaɱ Bhagavā mahākammavibhaŋgaɱ vibhajeyya.|| ||</p>

					<p class="f4">Bhagavato sutvā bhikkhu dhāressantī ti.|| ||</p>

					<p class="f4">Tena h'Ānanda,||<br />
					suṇāhi,||<br />
					sādhukaɱ manasi karohi,||<br />
					bhāsissāmīti.|| ||</p>

					<p class="f4">"Evaɱ bhante" ti kho āyasmā Ānando Bhagavato paccassosi.|| ||</p>

					<p class="f4">Bhagavā etad avoca:||<br />
					</p>
					<p class="f4">Cattāro me Ānanda,||<br />
					puggalā santo saŋvijj'amānā lokasmiɱ.|| ||</p>

					<p class="f4">Katame cattāro?</p>

					<p class="f4">Idh'Ānanda,||<br />
					ekacco puggalo idha pāṇāti-pātī hoti,||<br />
					adinn'ādāyī hoti,||<br />
					kāmesu micchā-cārī hoti,||<br />
					musā-vādī hoti,||<br />
					pisunā-vāco hoti,||<br />
					pharusā-vāco hoti,||<br />
					samphappalāpī hoti,||<br />
					abhijjhālū hoti,||<br />
					vyāpanna-citto hoti,||<br />
					micchā-diṭṭhi hoti,||<br />
					so kāyassa bedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Idha pan'Ānanda,||<br />
					ekacco puggalo idha pāṇāti-pātī hoti adinn'ādāyī hoti,||<br />
					kāmesu micchā-cārī hoti,||<br />
					musā-vādī hoti,||<br />
					pisunā-vāco hoti,||<br />
					pharusā-vāco hoti,||<br />
					samphappalāpī hoti,||<br />
					abhijjhālū hoti,||<br />
					vyāpanna-citto hoti,||<br />
					micchā-diṭṭhī hoti.|| ||</p>

					<p class="f4">So kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Idh'Ānanda ekacco puggalo idha pāṇāti-pātā paṭivirato hoti,||<br />
					adinn'ādānā paṭivirato hoti, kāmesu micchā-cārā paṭivirato hoti,||<br />
					musā-vādā paṭivirato hoti,||<br />
					pisunā vācā paṭivirato hoti,||<br />
					<a id="pg210"><span class="f2 g"><b>[210]</b></span></a> pharusā vācā paṭivirato hoti,||<br />
					samphappalāpā paṭivirato hoti,||<br />
					anabhijjhālū hoti,||<br />
					avyāpanna-citto hoti,||<br />
					sammā-diṭṭhi hoti,||<br />
					so kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Idha pan'Ānanda,||<br />
					ekacco puggalo idha pāṇāti-pātā paṭivirato hoti,||<br />
					adinn'ādānā paṭivirato hoti,||<br />
					kāmesu micchā-cārā paṭivirato hoti,||<br />
					musā-vādā paṭivirato hoti,||<br />
					pisunā vācā paṭivirato hoti,||<br />
					pharusā vācā paṭivirato hoti,||<br />
					samphappalāpā paṭivirato hoti,||<br />
					anabhijjhālū hoti,||<br />
					avyāpanna-citto hoti,||<br />
					sammā-diṭṭhi hoti,||<br />
					so kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Idh'Ānanda,||<br />
					ekacco samaṇo vā brāhmaṇo vā ātappam anvāya padhānam anvāya anuyogam anvāya appamādam anvāya sammā manasi-kāramanvāya tathā-rūpaɱ ceto-samādhiɱ phusati.|| ||</p>

					<p class="f4">Yathā samāhite citte dibbena cakkhunā visuddhena atikkanta-mānusa-kena amuɱ puggalaɱ passati:||<br />
					'idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā vācaɱ pharusā-vācaɱ samphappalāpiɱ anabhijjhāluɱ vyāpanna-cittaɱ micchā-diṭṭhiɱ.|| ||</p>

					<p class="f4">Kāyassa bhedā param maraṇā passati apāyaɱ duggatiɱ vinipātaɱ Nirayaɱ uppannaɱ.|| ||</p>

					<p class="f4">So evam āha:||<br />
					'atthi kira bho,||<br />
					pāpakāni kammāni,||<br />
					atthi du-c-caritassa vipāko,||<br />
					apāhaɱ puggalaɱ addasaɱ idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā-vācaɱ pharusā-vācaɱ samphappalāpiɱ anabhijjhāluɱ vyāpanna-cittaɱ micchā-diṭṭhiɱ kāyassa bhedā param maraṇā passāmi apāyaɱ duggatiɱ vinipātaɱ Nirayaɱ uppannanti.|| ||</p>

					<p class="f4">So evam āha:||<br />
					'yo kira bho pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī samphappalāpī anabhijjhālū hoti,||<br />
					avyāpanna-citto hoti,||<br />
					micchā-diṭṭhi,||<br />
					sabbo so kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Iti so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa3 abhinivissa voharati:||<br />
					idam eva saccaɱ mogham aññan' ti.|| ||</p>

					<p class="f4">Idha pan'Ānanda,||<br />
					ekacco samaṇo vā brāhmaṇo vā ātappam anvāya padhānam anvāya anuyogam anvāya appamādam anvāya sammā manasi-kāramanvāya tathā-rūpaɱ ceto-samādhiɱ phusati yathā samāhite citte dibbena cakkhunā visuddhena atikkanta-mānusa-kena amuɱ puggalaɱ passati.|| ||</p>

					<p class="f4">Idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā vācaɱ pharusā-vācaɱ samphappalāpiɱ anabhijjhāluɱ vyāpanna-cittaɱ micchā-diṭṭhiɱ,||<br />
					kāyassa bhedā param maraṇā passati sugatiɱ saggaɱ lokaɱ uppannaɱ.|| ||</p>

					<p class="f4">So evam āha:||<br />
					'n'atthi kira bho,||<br />
					pāpakāni kammāni,||<br />
					n'atthi du-c-caritassa vipāko,||<br />
					apāhaɱ puggalaɱ addasaɱ idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā-vācaɱ pharusā-vācaɱ samphappalāpiɱ anabhijjhāluɱ vyāpanna-cittaɱ micchā-diṭṭhiɱ kāyassa bhedā param maraṇā passāmi sugatiɱ saggaɱ lokaɱ uppannanti.|| ||</p>

					<p class="f4">So evam āha:||<br />
					'yo kira bho pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī samphappalāpī anabhijjhālū hoti,||<br />
					avyāpanna-citto hoti,||<br />
					micchā-diṭṭhi,||<br />
					sabbo so kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Iti so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa1 abhinivissa voharati:||<br />
					idam eva saccaɱ Moghamaññan' ti.|| ||</p>

					<p class="f4">Idh'Ānanda,||<br />
					ekacco samaṇo vā brāhmaṇo <a id="pg211"><span class="f2 g"><b>[211]</b></span></a> vā ātappam anvāya padhānam anvāya anuyogamanvāya appamādam anvāya sammā manasi-kāramanvāya tathā-rūpaɱ ceto-samādhiɱ phusati.|| ||</p>

					<p class="f4">Yathā samāhite citte dibbena cakkhunā visuddhena atikkanta-mānusa-kena amuɱ puggalaɱ passati 'idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā vācā paṭivirataɱ pharusā vācā paṭivirataɱ samphappalāpā paṭivirataɱ anabhijjhāluɱ avyāpanna-cittaɱ sammā-diṭṭhiɱ kāyassa bhedā param maraṇā passati sugatiɱ saggaɱ lokaɱ upapannaɱ.|| ||</p>

					<p class="f4">So evam āha:||<br />
					'atthi kira bho kalyāṇāni kammāni,||<br />
					atthi su-caritassa vipāko.|| ||</p>

					<p class="f4">Apāhaɱ puggalaɱ addasaɱ idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā-vācā paṭivirataɱ pharusā-vācā paṭivirataɱ samphappalāpā paṭivirataɱ anabhijjhāluɱ vyāpanna-cittaɱ sammā-diṭṭhiɱ kāyassa bhedā param maraṇā passāmi sugatiɱ saggaɱ lokaɱ upapannan' ti.|| ||</p>

					<p class="f4">So evam āha:||<br />
					'yo kira bho pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālū hoti,||<br />
					avyāpanna-citto hoti,||<br />
					sammā-diṭṭhi sabbo so kāyassa bhedā param maraṇā sugatiɱ saggaɱ lokaɱ uppajjati ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Iti so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa1 abhinivissa voharati:||<br />
					'idam eva saccaɱ mogham aññan' ti.|| ||</p>

					<p class="f4">Idha pan'Ānanda,||<br />
					ekacco samaṇo vā brāhmaṇo vā ātappam anvāya padhānam anvāya anuyogam anvāya appamādam anvāya sammā manasi-kāramanvāya tathā-rūpaɱ ceto-samādhiɱ phusati,||<br />
					yathā samāhite citte dibbena cakkhunā visuddhena atikkanta-mānusa-kena amuɱ puggalaɱ <a id="pg212"><span class="f2 g"><b>[212]</b></span></a> passati.|| ||</p>

					<p class="f4">Idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā vācā paṭivirataɱ pharusā vācā paṭivirataɱ samphappalāpā paṭivirataɱ anabhijjhāluɱ avyāpanna-cittaɱ sammā-diṭṭhiɱ kāyassa bhedā param maraṇā apāyaɱ duggatiɱ vinipātaɱ Nirayaɱ upapannaɱ.|| ||</p>

					<p class="f4">So evam āha:||<br />
					'n'atthi kira bho kalyāṇāni kammāni,|| ||</p>

					<p class="f4">N'atthi su-caritassa vipāko.|| ||</p>

					<p class="f4">Apāhaɱ puggalaɱ addasaɱ idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā vācā paṭivirataɱ pharusā-vācā paṭivirataɱ samphappalāpā paṭivirataɱ anabhijjhāluɱ vyāpanna-cittaɱ sammā-diṭṭhiɱ,||<br />
					kāyassa bhedā param maraṇā passāmi apāyaɱ duggatiɱ vinipātaɱ Nirayaɱ upapannan' ti.|| ||</p>

					<p class="f4">So evam āha:||<br />
					'yo kira bho pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato samphappalāpā paṭivirato anabhijjhālu hoti,||<br />
					avyāpanna-citto hoti sammā-diṭṭhi.|| ||</p>

					<p class="f4">Sabbo so kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati,||<br />
					ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇan' ti.|| ||</p>

					<p class="f4">Iti so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa abhinivissa voharati:||<br />
					'idam eva saccaɱ mogham aññan' ti.|| ||</p>

					<p class="f4">Tatr'Ānanda,||<br />
					yvāyaɱ samaṇo vā brāhmaṇo vā evam āha:||<br />
					atthi kira bho,||<br />
					pāpakāni kammāni,||<br />
					atthi du-c-caritassa vipākoti.|| ||</p>

					<p class="f4">Idam assa anujānāmi.|| ||</p>

					<p class="f4">Yam pi so evam āha:||<br />
					apāhaɱ puggalaɱ addasaɱ idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā-vāciɱ pharusā-vāciɱ samphappalāpiɱ anabhijjhāluɱ avyāpanna-cittaɱ sammā-diṭṭhiɱ kāyassa bhedā param maraṇā passāmi apāyaɱ duggatiɱ vinipātaɱ Nirayaɱ upapannan' ti.|| ||</p>

					<p class="f4">Idam pissa anujānāmi.|| ||</p>

					<p class="f4">Yañ ca kho so evam āha:||<br />
					'yo kira bho pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī samphappalāpī anabhijjhālu hoti,||<br />
					avyāpanna-citto hoti,||<br />
					sammā-diṭṭhi,||<br />
					sabbo so kāyassa bhedā param maraṇā apāyaɱ duggatiɱ vinipātaɱ Nirayaɱ upapajjatī' ti.|| ||</p>

					<p class="f4">Idam assa nānujānāmi.|| ||</p>

					<p class="f4">Yam pi so evam āha:||<br />
					ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Idam pissa nānujānāmi.|| ||</p>

					<p class="f4">Yam pi so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa abhinivissa voharati,||<br />
					'idam eva saccaɱ mogham aññan' ti.|| ||</p>

					<p class="f4">Idam pissa nānujānāmi.|| ||</p>

					<p class="f4">Taɱ kissa hetu?|| ||</p>

					<p class="f4">Aññathā hi Ānanda,||<br />
					Tathāgatassa mahākammavibhaŋge ñāṇaɱ hoti.|| ||</p>

					<p class="f4">Tatr'Ānanda,||<br />
					yvāyaɱ samaṇo vā brāhmaṇo vā evam āha:||<br />
					n'atthi kira bho,||<br />
					pāpakāni kammāni n'atthi du-c-caritassa vipākoti.|| ||</p>

					<p class="f4">Idam assa nānujānāmi.|| ||</p>

					<p class="f4">Yam pi kho so evam āha:||<br />
					apāhaɱ puggalaɱ addasaɱ idha pāṇāti-pātiɱ adinn'ādāyiɱ kāmesu micchā-cāriɱ musā-vādiɱ pisunā-vāciɱ pharusā-vāciɱ samphappalāpiɱ anabhijjhāluɱ avyāpanna-cittaɱ sammā-diṭṭhiɱ kāyassa bhedā param maraṇā passāmi sugatiɱ saggaɱ lokaɱ upapanna'nti,||<br />
					idam assa anujānāmi.|| ||</p>

					<p class="f4">Yañ ca kho so evam āha:||<br />
					'yo kira bho pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī samphappalāpī anabhijjhālu hoti,||<br />
					avyāpanna-citto hoti sammā-diṭṭhi,||<br />
					sabbo so kāyassa bhedā param maraṇā sugatiɱ saggaɱ lokaɱ upapajjatī' ti.|| ||</p>

					<p class="f4"><a id="pg213"><span class="f2 g"><b>[213]</b></span></a> Idam assa nānujānāmi.|| ||</p>

					<p class="f4">Yam pi so evam āha:||<br />
					ye evaɱ jānanti,||<br />
					te sammā jānanti ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Idam pissa nānujānāmi.|| ||</p>

					<p class="f4">Yam pi so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa abhinivissa voharati:||<br />
					'idam eva saccaɱ mogham aññan' ti.|| ||</p>

					<p class="f4">Idam pissa nānujānāmi.|| ||</p>

					<p class="f4">Taɱ kissa hetu? aññathā hi Ānanda,||<br />
					Tathāgatassa mahākammavibhaŋge ñāṇaɱ hoti.|| ||</p>

					<p class="f4">Tatr'Ānanda,||<br />
					yvāyaɱ samaṇo vā brāhmaṇo vā evam āha:||<br />
					atthi kira bho kalyāṇāni kammāni,||<br />
					atthi su-caritassa vipākoti.|| ||</p>

					<p class="f4">Idam assa anujānāmi.|| ||</p>

					<p class="f4">Yam pi kho so evam āha:||<br />
					apāhaɱ puggalaɱ addasaɱ idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā vācā paṭivirataɱ pharusā vācā paṭivirataɱ samphappalāpā paṭivirataɱ anabhijjhāluɱ avyāpanna-cittaɱ sammā-diṭṭhiɱ.|| ||</p>

					<p class="f4">Kāyassa bhedā param maraṇā passāmi sugatiɱ saggaɱ lokaɱ upapannan' ti.|| ||</p>

					<p class="f4">Idam pissa anujānāmi.|| ||</p>

					<p class="f4">Yañ ca kho so evam āha:||<br />
					yo kira bho pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato anabhijjhāluɱ avyapanna-cittaɱ sammā-diṭṭhi,||<br />
					sabbo so kāyassa bhedā param maraṇā sugatiɱ saggaɱ lokaɱ upapajjatī' ti.|| ||</p>

					<p class="f4">Idam assa nānujānāmi yampi so evam āha:||<br />
					ye evaɱ jānanti te sammā jānanti,||<br />
					ye aññathā jānanti micchā tesaɱ ñāṇanti.|| ||</p>

					<p class="f4">Idam pissa nānujānāmi.|| ||</p>

					<p class="f4">Yam pi so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa abhinivissa voharati:||<br />
					idam eva saccaɱ mogham aññan' ti.|| ||</p>

					<p class="f4">Idam pissa nānujānāmi.|| ||</p>

					<p class="f4">Taɱ kissa hetu? aññathā hi Ānanda,||<br />
					Tathāgatassa mahākammavibhaŋge ñāṇaɱ hoti.|| ||</p>

					<p class="f4">Tatr'Ānanda,||<br />
					yvāyaɱ samaṇo vā brāhmaṇo vā evam āha:||<br />
					n'atthi kira bho kalyāṇāni kammāni,||<br />
					n'atthi su-caritassa vipākoti.|| ||</p>

					<p class="f4">Idam assa nānujānāmi.|| ||</p>

					<p class="f4">Yañ ca kho so evam āha:||<br />
					apāhaɱ puggalaɱ addasaɱ idha pāṇāti-pātā paṭivirataɱ adinn'ādānā paṭivirataɱ kāmesu micchā-cārā paṭivirataɱ musā-vādā paṭivirataɱ pisunā vācā paṭivirataɱ pharusā vācā paṭivirataɱ samphappalāpā paṭivirataɱ anabhijjhāluɱ avyāpanna-cittaɱ sammā-diṭṭhiɱ.|| ||</p>

					<p class="f4">Kāyassa bhedā param maraṇā passāmi apāyaɱ duggatiɱ vinipātaɱ Nirayaɱ upapannan' ti.|| ||</p>

					<p class="f4">Idam assa anujānāmi.|| ||</p>

					<p class="f4">Yañ ca kho so evam āha:||<br />
					yo kira bho pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato anabhijjhāluɱ avyapanna-cittaɱ sammā-diṭṭhi,||<br />
					sabbo so kāyassa bhedā param maraṇā apāyaɱ duggatiɱ vinipātaɱ Nirayaɱ upapajjatī' ti.|| ||</p>

					<p class="f4">Idam assa nānujānāmi yañ ca so kho evam āha:||<br />
					<a id="pg214"><span class="f2 g"><b>[214]</b></span></a> ye evaɱ jānanti,||<br />
					te sammā jānanti,||<br />
					ye aññathā jānanti,||<br />
					micchā tesaɱ ñāṇanti.|| ||</p>

					<p class="f4">Idam pissa nānujānāmi.|| ||</p>

					<p class="f4">Yam pi so yad eva tassa sāmaɱ ñātaɱ sāmaɱ diṭṭhaɱ sāmaɱ viditaɱ,||<br />
					tad eva tattha thāmasā parāmassa abhinivissa voharati:||<br />
					idam eva saccaɱ mogham aññan' ti.|| ||</p>

					<p class="f4">Idam pissa nānujānāmi.|| ||</p>

					<p class="f4">Taɱ kissa hetu? aññathā hi Ānanda,||<br />
					Tathāgatassa mahākammavibhaŋge ñāṇaɱ hoti.|| ||</p>

					<p class="f4">Tatr'Ānanda,||<br />
					yvāyaɱ puggalo idha pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī anabhijjhālū avyapanna-cittaɱ micchā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Pubbe vāssa taɱ kataɱ hoti pāpa-kammaɱ dukkhavedaniyaɱ.|| ||</p>

					<p class="f4">Pacchā vāssataɱ kataɱ hoti pāpa-kammaɱ dukkhavedaniyaɱ.|| ||</p>

					<p class="f4">Maraṇakāle vāssa hoti micchā-diṭṭhi samattā samādinnā.|| ||</p>

					<p class="f4">Tena so kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Yañ ca kho so idha pāṇāti-pātī hoti adinn'ādāyī hoti kāmesu micchā-cārī hoti musā-vādī hoti pisunā-vācī hoti pharusā-vācī hoti anabhijjhālū hoti avyapanna-cittaɱ micchā-diṭṭhi hoti tassa diṭṭhe'va dhamme vipākaɱ paṭisaŋvedeti,||<br />
					upapajje vā,||<br />
					apare vā pariyāye.|| ||</p>

					<p class="f4">Tatr'Ānanda, yvāyaɱ puggalo idha pāṇāti-pātī adinn'ādāyī kāmesu micchā-cārī musā-vādī pisunā-vācī pharusā-vācī anabhijjhāluɱ avyapanna-cittaɱ micchā-diṭṭhi,||<br />
					kāyassa bhedā param maraṇāsugatiɱ saggaɱ lokaɱ uppajjati.|| ||</p>

					<p class="f4">Pubbe vāssa taɱ kataɱ hoti kalyāṇakammaɱ sukhavedaniyaɱ.|| ||</p>

					<p class="f4">Pacchā vāssa taɱ kataɱ hoti kalyāṇakammaɱ sukhavedaniyaɱ.|| ||</p>

					<p class="f4">Maraṇakāle vāssa hoti sammā-diṭṭhi samattā samādinnā,||<br />
					tena so kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Yañ ca kho so idha pāṇāti-pātī hoti adinn'ādāyī hoti kāmesu micchā-cārī hoti musā-vādī hoti pisunā-vācī hoti pharusā-vācī hoti anabhijjhāluɱ hoti avyapanna-cittaɱ micchā-diṭṭhi hoti.|| ||</p>

					<p class="f4">Tassa diṭṭhe'va dhamme vipākaɱ paṭisaŋvedeti,||<br />
					upapajje vā,||<br />
					apare vā,||<br />
					pariyāye.|| ||</p>

					<p class="f4">Tatr'Ānanda, yvāyaɱ puggalo idha pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato anabhijjhāluɱ avyapanna-cittaɱ sammā-diṭṭhi,||<br />
					kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Pubbe vāssa taɱ kataɱ hoti kalyāṇakammaɱ sukhavedaniyaɱ.|| ||</p>

					<p class="f4">Pacchā vāssa taɱ kataɱ hoti kalyāṇakammaɱsukhavedaniyaɱ.|| ||</p>

					<p class="f4">Maraṇakāle vāssa hoti sammā-diṭṭhi samattā samādinnā.|| ||</p>

					<p class="f4">Tena so kāyassa bhedā param maraṇā sugatiɱ saggaɱ lokaɱ uppajjati.|| ||</p>

					<p class="f4">Yañ ca kho so idha pāṇāti-pātā paṭivirato <a id="pg215"><span class="f2 g"><b>[215]</b></span></a> hoti adinn'ādānā paṭivirato hoti kāmesu micchā-cārā paṭivirato hoti musā-vādā paṭivirato hoti pisunā-vācā paṭivirato hoti pharusā-vācā paṭivirato hoti anabhijjhāluɱ hoti avyapanna-cittaɱ sammā-diṭṭhi hoti.|| ||</p>

					<p class="f4">Tassa diṭṭhe'va dhamme vipākaɱ paṭisaŋvedeti,||<br />
					upapajje vā,||<br />
					apare vā pariyāye.|| ||</p>

					<p class="f4">Tatr'Ānanda, yvāyaɱ puggalo idha pāṇāti-pātā paṭivirato adinn'ādānā paṭivirato kāmesu micchā-cārā paṭivirato musā-vādā paṭivirato pisunā-vācā paṭivirato pharusā-vācā paṭivirato anabhijjhāluɱ avyapanna-cittaɱ sammā-diṭṭhi,||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Pubbe vāssa taɱ kataɱ hoti pāpa-kammaɱ dukkhavedanīyaɱ.|| ||</p>

					<p class="f4">Pacchā vāssa taɱ kataɱ hoti pāpa-kammaɱ dukkhavedaniyaɱ.|| ||</p>

					<p class="f4">Maraṇa kāle vāssa hoti micchā-diṭṭhi samattā samādinnā.|| ||</p>

					<p class="f4">Tena so kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Yañ ca kho so idha pāṇāti-pātā paṭivirato hoti adinn'ādānā paṭivirato hoti kāmesu micchā-cārā paṭivirato hoti musā-vādā paṭivirato hoti pisunā-vācā paṭivirato hoti pharusā-vācā paṭivirato hoti anabhijjhāluɱ hoti avyapanna-cittaɱ sammā-diṭṭhi hoti,||<br />
					tassa diṭṭhe'va dhamme vipākaɱ paṭisaŋvedeti,||<br />
					upapajje vā,||<br />
					apare vā,||<br />
					pariyāye.|| ||</p>

					<p class="f4">Iti kho Ānanda,||<br />
					atthi kammaɱ abhabbaɱ abhabbābhāsaɱ,||<br />
					atthi kammaɱ abhabbaɱ bhabbābhāsaɱ||<br />
					atthi kammaɱ bhabbañ c'eva bhabbābhāsañ ca,||<br />
					atthi kammaɱ bhabbaɱ abhabbābhāsan" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano āyasmā Ānando Bhagavato bhāsitaɱ abhinandī ti.|| ||</p>

					<p class="f4 ctr">Mahākammavibhaŋga suttaɱ jaṭṭhaɱ</p>

</div>

<hr />

<p>&nbsp;</p>

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>