<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Majjhima Nikaya, Sutta 73.  Vacchagotta is given a lesson in brief concerning what is skillful and what is not skillful and becomes a bhikkhu. Having mastered what is necessary as a foundation he is told to master calm and insight in order to attain magic powers, recollection of past lives, knowledge of the outcome of deeds, and the destruction of the Asavas. He masters all this and becomes an Arahant." />
<title>MN 73: Maha Vacchagotta Sutta</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					3. Paribbājaka Vagga</h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p73">Sutta 73</a></h4>

					<h1>Mahā Vacchagotta Suttaɱ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg489"><span class="f2 g"><b>[489]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.073.chlm.sbb.htm">chlm</a>][<a href="../../../dhamma-vinaya/pts/mn/mn.073.horn.pts.htm#p1">pts</a>][<a href="../../../dhamma-vinaya/mnl/mn/mn.073.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Rājagahe viharati Veluvane Kalandakanivāpe.|| ||</p>

					<p class="f4">Atha kho Vacchagotto paribbājako yena Bhagavā ten'upasankami.|| ||</p>

					<p class="f4">Upasaŋkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Vacchagotto paribbājako Bhagavantaɱ etad avoca:|| ||</p>

					<p class="f4">"Dīgharattāhaɱ bhotā Gotamena sahakathī,||<br />
					sādhu me bhavaɱ Gotamo saŋkhittena kusal-ā-kusalaɱ desetū" ti.|| ||</p>

					<p class="f4">"Saŋkhittena pi kho te ahaɱ Vaccha kusal-ā-kusalaɱ deseyyaɱ,||<br />
					vitthārena pi kho te ahaɱ Vaccha kusal-ā-kusalaɱ deseyyaɱ.|| ||</p>

					<p class="f4">Api ca te ahaɱ Vaccha saŋkhittena kusal-ā-kusalaɱ desissāmi.|| ||</p>

					<p class="f4">Taɱ suṇāhi,||<br />
					sādhukaɱ manasi karohi bhāsissāmī" ti.|| ||</p>

					<p class="f4">"Evaɱ bho" ti kho Vacchagotto paribbājako Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">"Lobho kho Vaccha akusalaɱ,||<br />
					alobho kusalaɱ.|| ||</p>

					<p class="f4">Doso kho Vaccha akusalaɱ,||<br />
					adoso kusalaɱ.|| ||</p>

					<p class="f4">Moho kho Vaccha akusalaɱ,||<br />
					amoho kusalaɱ.|| ||</p>

					<p class="f4">Iti kho Vaccha ime tayo dhammā akusalā,||<br />
					tayo dhammā kusalā.|| ||</p>

					<p class="f4">Pāṇāti-pāto kho Vaccha akusalaɱ,||<br />
					pāṇāti-pātā veramaṇī kusalaɱ.|| ||</p>

					<p class="f4">Adinn'ādānaɱ kho Vaccha akusalaɱ,||<br />
					adinn'ādānā veramaṇī kusalaɱ.|| ||</p>

					<p class="f4">Kāmesu-micchā-cāro kho Vaccha akusalaɱ,||<br />
					kāmesu micchā-cārā veramaṇī kusalaɱ.|| ||</p>

					<p class="f4">Musā-vādo kho Vaccha akusalaɱ,||<br />
					musā-vādā veramaṇī kusalaɱ.|| ||</p>

					<p class="f4">Pisunā vācā kho Vaccha <a id="pg490"><span class="f2 g"><b>[490]</b></span></a> akusalaɱ,||<br />
					pisunā vācā veramaṇī kusalaɱ.|| ||</p>

					<p class="f4">Pharusā vācā kho Vaccha akusalaɱ,||<br />
					pharusā vācā veramaṇī kusalaɱ.|| ||</p>

					<p class="f4">Samphappalāpā kho Vaccha akusalaɱ,||<br />
					samphappalāpā veramaṇī kusalaɱ.|| ||</p>

					<p class="f4">Abhijjhā kho Vaccha akusalaɱ,||<br />
					anabhijjhā kusalaɱ.|| ||</p>

					<p class="f4">Vyāpādo kho Vaccha akusalaɱ,||<br />
					avyāpādo kusalaɱ.|| ||</p>

					<p class="f4">Micchā-diṭṭhi kho Vaccha akusalaɱ,||<br />
					sammā-diṭṭhi kusalaɱ.|| ||</p>

					<p class="f4">Iti kho Vaccha ime dasa dhammā akusalā,||<br />
					dasa dhammā kusalā.|| ||</p>

					<p class="f4">Yatho kho Vaccha bhikkhuno taṇhā pahīnā hoti ucchinna-mūlā tālā-vatthu-katā anabhāva-katā3 āyatiɱ anuppāda-dhammā.|| ||</p>

					<p class="f4">So hoti bhikkhu arahaɱ khīṇ'āsavo vusitavā kata-karaṇīyo ohita-bhāro anuppatta-sadattho parikkhīṇabhavasaɱ yojano samma-d-aññā vimuttoti.|| ||</p>

					<p class="f4">Tiṭṭhatu bhavaɱ Gotamo||<br />
					atthi pana bhoto Gotamassa eka bhikkhū pi sāvako1 āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī ti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca satāni,||<br />
					atha kho bhiyyova ye bhikkhū mama sāvakā āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharantī ti.|| ||</p>

					<p class="f4">Tiṭṭhatu bhavaɱ Gotamo,||<br />
					tiṭṭhantu bhikkhū.|| ||</p>

					<p class="f4">Atthi pana bhoto Gotamassa ekabhikkhunīpi sāvikā āsavānaɱ khayā anāsavaɱ ceto vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharatī ti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca satāni,||<br />
					atha kho bhiyyova yā bhikkhuniyo mama sāvikā āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharantī ti.|| ||</p>

					<p class="f4">Tiṭṭhatu bhavaɱ Gotamo,||<br />
					tiṭṭhantu bhikkhū.|| ||</p>

					<p class="f4">Tiṭṭhantu bhikkhuniyo.|| ||</p>

					<p class="f4">Atthi pana bhoto Gotamassa ekūpāsakopi sāvako gihī odātavasano brahma-cārī pañcannaɱ ora-m-bhāgiyānaɱ saŋyojanānaɱ parikkhayā opapātiko tattha parinibbāyī anāvattidhammo tasmā lokāti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca satāni.|| ||</p>

					<p class="f4">Atha kho bhiyyova ye upāsakā mama sāvakā gihī odāta-vasanā brahma-cārino pañcannaɱ ora-m-bhāgiyānaɱ saŋyojanānaɱ <a id="pg491"><span class="f2 g"><b>[491]</b></span></a> parikkhayā opapātikā tattha parinibbāyino anāvatti-dhammā tasmā lokāti.|| ||</p>

					<p class="f4">Tiṭṭhatu bhavaɱ Gotamo,||<br />
					tiṭṭhantu bhikkhū,||<br />
					tiṭṭhantu bhikkhuniyo,||<br />
					tiṭṭhantu upāsakā gihī odāta-vasanā brahma-cārino.|| ||</p>

					<p class="f4">Atthi pana bhoto Gotamassa ekūpāsakopi gihī odātavasano kāma-bhogī sāsanakaro ovādapatikaro tiṇṇa-vici-kiccho3 vigata-kathaŋkatho vesārajja-p-patto apara-p-paccayo satthu sāsane viharatī ti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca satāni.|| ||</p>

					<p class="f4">Atha kho bhiyyova ye upāsakā mama sāvakā gihī odāta-vasanā kāma-bhogino sasanakarā ovādapatikarā tiṇṇa-vicikicchā vigata-kathaŋkathā vesārajja-p-pattā satthu sāsane viharantī' ti.|| ||</p>

					<p class="f4">Tiṭṭhatu bhavaɱ Gotamo,||<br />
					tiṭṭhantu bhikkhū,||<br />
					tiṭṭhantu bhikkhuniyo,||<br />
					tiṭṭhantu upāsakā gihī odāta-vasanā brahma-cārino,||<br />
					tiṭṭhantu upāsakā gihī odāta-vasanā kāma-bhogino.|| ||</p>

					<p class="f4">Atthi pana bhoto Gotamassa ekūpāsikāpi sāvikā gihinī odāta-vasanā brahma-cāriṇī pañcannaɱ1 ora-m-bhāgiyānaɱ saŋyojanānaɱ parikkhayā opapātikā tattha parinibbāyinī anāvatti-dhammā tasmā lokāti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca satāni.|| ||</p>

					<p class="f4">Atha kho bhiyyova yā upāsikā mama sāvikā gihiniyo odāta-vasanā brahma-cāriṇiyo pañcannaɱ ora-m-bhāgiyānaɱ saŋyojanānaɱ parikkhayā opapātikā tattha parinibbāyiniyo anāvatti-dhammā tasmā lokāti.|| ||</p>

					<p class="f4">Tiṭṭhatu bhavaɱ Gotamo,||<br />
					tiṭṭhantu bhikkhū,||<br />
					tiṭṭhantu bhikkhuniyo,||<br />
					tiṭṭhantu upāsakā gihī odāta-vasanā brahma-cārino,||<br />
					tiṭṭhantu upāsakā gihī odāta-vasanā kāma-bhogino,||<br />
					tiṭṭhantu upāsikā gihiniyo odāta-vasanā brahma-cāriṇiyo.|| ||</p>

					<p class="f4">Atthi pana bhoto Gotamassa ekūpāsikā pi sāvikā gihinī odāta-vasanā kāma-bhoginī sāsanakarā ovādapatikarā tiṇṇa-vicikicchā vigata-kathaŋkathā vesārajja-p-pattā apara-p-paccayā satthu sāsane viharatī ti.|| ||</p>

					<p class="f4">Na kho Vaccha ekaɱ yeva sataɱ na dve satāni na tīṇi satāni na cattāri satāni na pañca-satāni.|| ||</p>

					<p class="f4">Atha kho bhiyyova yā upāsikā mama sāvikā gihiniyo3 odāta-vasanā kāma-bhoginiyo sāsanakarā ovādapatikarā tiṇṇa-vicikicchā vigata-kathaŋkathā vesārajja-p-pattā apara-p-paccayā satthu sāsane viharantī ti.|| ||</p>

					<p class="f4">Sace hi bho Gotama imaɱ dhammaɱ bhavaɱ yeva Gotamo ārādhako abhavissa.|| ||</p>

					<p class="f4">No ca kho bhikkhū ārādhakā <a id="pg492"><span class="f2 g"><b>[492]</b></span></a> abhaviɱsu.|| ||</p>

					<p class="f4">Evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako bhikkhū ca ārādhakā.|| ||</p>

					<p class="f4">Evam idaɱ Brahma-cariyaɱ paripūraɱ ten'aŋgena.|| ||</p>

					<p class="f4">Sace hi bho Gotama imaɱ dhammaɱ bhavañc'eva Gotamo ārādhako abhavissa,||<br />
					bhikkhū ca ārādhakā abhaviɱsu,||<br />
					no ca kho bhikkhuniyo ārādhikā abhaviɱsu,||<br />
					evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako bhikkhū ca ārādhakā,||<br />
					bhikkhūniyoca ārādhikā,||<br />
					evam idaɱ Brahma-cariyaɱ paripūraɱ ten'aŋgena.|| ||</p>

					<p class="f4">Sace hi bho Gotama imaɱ dhammaɱ bhavañc'eva Gotamo ārādhako abhavissa,||<br />
					bhikkhū ca ārādhakā abhaviɱsu,||<br />
					bhikkhūniyo ca ārādhikā abhaviɱsu,||<br />
					no ca kho upāsakā gihī odāta-vasanā brahma-cārino ārādhakā abhaviɱsu,||<br />
					evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako,||<br />
					bhikkhu ca ārādhakā,||<br />
					bhikkhuniyo ca ārādhikā,||<br />
					upāsakā ca gihī odāta-vasanā brahma-cārino ārādhakā,||<br />
					evam idaɱ Brahma-cariyaɱ paripūraɱ ten'aŋgena.|| ||</p>

					<p class="f4">Sace hi bho Gotama imaɱ dhammaɱ bhavañc'eva Gotamo ārādhako abhavissa,||<br />
					bhikkhū ca ārādhakā abhaviɱsu,||<br />
					bhikkhuniyo ca ārādhikā abhaviɱsu,||<br />
					upāsakā ca gihī odāta-vasanā brahma-cārino ārādhakā abhaviɱsu,||<br />
					no ca kho upāsakā gihī odāta-vasanā kāma-bhogino ārādhakā abhaviɱsu,||<br />
					evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako,||<br />
					bhikkhū ca ārādhakā,||<br />
					bhikkhuniyo ca ārādhikā,||<br />
					upāsakā ca gihī odāta-vasanā brahma-cārino ārādhakā upāsakā ca gihī odāta-vasanā kāma-bhogino ārādhakā,||<br />
					evam idaɱ Brahma-cariyaɱ paripūraɱ ten'aŋgena|| ||</p>

					<p class="f4">Sace hi bho Gotama imaɱ dhammaɱ bhavañc'eva Gotamo ārādhako abhavissa,||<br />
					bhikkhū ca ārādhakā abhaviɱsu,||<br />
					bhikkhuniyo ca ārādhikā abhaviɱsu,||<br />
					upāsakā ca gihī odāta-vasanā brahma-cārino ārādhakā abhaviɱsu,||<br />
					upāsakā ca gihī odāta-vasanā kāma-bhogino ārādhakā abhaviɱsu,||<br />
					no ca kho upāsikā gihiniyo odāta-vasanā brahma-cāriṇiyo ārādhikā abhaviɱsu,||<br />
					evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako bhikkhū ca ārādhakā bhikkhuniyo ca ārādhikā upāsakā ca gihī odāta-vasanā brahma-cārino ārādhakā upāsakā ca gihī odāta-vasanā kāma-bhogino ārādhakā upāsikā ca gihiniyo odāta-vasanā brahma-cāriṇiyo ārādhikā,||<br />
					evam idaɱ Brahma-cariyaɱ paripūraɱ ten'aŋgena.|| ||</p>

					<p class="f4">Sace hi bho Gotama imaɱ dhammaɱ bhavañc'eva Gotamo ārādhako abhavissa,||<br />
					bhikkhū ca ārādhakā abhaviɱsu,||<br />
					bhikkhuniyo ca ārādhikā abhaviɱsu,||<br />
					upāsakā ca gihī odāta-vasanā brahma-cārino ārādhakā abhaviɱsu,||<br />
					upāsakā ca gihī odāta-vasanā kāma-bhogino ārādhakā abhaviɱsu,||<br />
					upāsikā ca gihiniyo odāta-vasanā brahma-cāriṇiyo ārādhikā abhaviɱsu,||<br />
					no ca kho upāsikā gihiniyo odāta-vasanā kāma-bhoginiyo ārādhikā abhaviɱsu,||<br />
					evam idaɱ Brahma-cariyaɱ aparipūraɱ abhavissa ten'aŋgena.|| ||</p>

					<p class="f4">Yasmā ca kho bho Gotama imaɱ dhammaɱ bhavañc'eva Gotamo ārādhako bhikkhū ca ārādhakā bhikkhuniyo ca ārādhikā upāsakā ca gihī odāta-vasanā brahma-cārino ārādhakā upāsakā ca gihī odāta-vasanā kāma-bhogino ārādhakā upāsikā ca gihiniyo odāta-vasanā brahma-cāriṇiyo ārādhikā upāsikā ca gihiniyo odāta-vasanā kāma-bhoginiyo ārādhikā.|| ||</p>

					<p class="f4">Evam idaɱ Brahma-cariyaɱ paripūraɱ ten'aŋgena.|| ||</p>

					<p class="f4">Seyyathā pi bho Gotama Gaŋgā nadī samudda-ninnā samuddapoṇā samuddapabhārā samuddaɱ āhacca tiṭṭhati.|| ||</p>

					<p class="f4">Evamevāyaɱ bhoto Gotamassa parisā sagahaṭṭha-pabba-jitā Nibbāna-ninnā Nibbāna-poṇā Nibbānapabbhārā Nibbānaɱ āhacca tiṭṭhati.|| ||</p>

					<p class="f4">Abhikkantaɱ bho Gotama abhikkantaɱ bho Gotama,||<br />
					seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya' andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī' ti,||<br />
					evam eva bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi Dhammañ ca bhikkhu-Saŋghañ ca.|| ||</p>

					<p class="f4">Labheyyāhaɱ bhoto Gotamassa santike pabbajjaɱ labheyyaɱ upasampadan" <a id="pg494"><span class="f2 g"><b>[494]</b></span></a> ti.|| ||</p>

					<p class="f4">Yo kho Vaccha añña-titthiyapubbo imasmiɱ Dhamma-Vinaye ākankhati pabbajjaɱ,||<br />
					ākankhati upasampadaɱ.|| ||</p>

					<p class="f4">So cattāro māse parivasati.|| ||</p>

					<p class="f4">Catunnaɱ māsānaɱ accayena āraddha-cittā bhikkhū pabbā-jenti,||<br />
					upa sampādenti bhikkhu-bhāvāya.|| ||</p>

					<p class="f4">Api ca mettha puggalavemattatā viditāti.|| ||</p>

					<p class="f4">Sace bhante añña-titthiya-pubbā imasmiɱ Dhamma-Vinaye ākaŋkhantā pabbajjaɱ ākaŋkhantā upasampadaɱ cattāro māse parivasanti.|| ||</p>

					<p class="f4">Catunnaɱ māsānaɱ accayena āraddha-cittā bhikkhū pabbā-jenti,||<br />
					upasampādenti bhikkhu-bhāvāya.|| ||</p>

					<p class="f4">Ahaɱ cattāri vassāni parivasissāmi.|| ||</p>

					<p class="f4">Catunnaɱ maɱ vassānaɱ accayena āraddha-cittā bhikkhū pabbājentu,||<br />
					upasampādentu bhikkhu-bhāvāyāti.|| ||</p>

					<p class="f4">Alattha kho Vacchagotto paribbājako Bhagavato santike pabbajjaɱ,||<br />
					alattha upasampadaɱ.|| ||</p>

					<p class="f4">Acir'ūpasampanno kho pan'āyasmā Vacchagotto addhamāsūpasampanno yena Bhagavā ten'upasankami,||<br />
					upasankamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Vacchagotto Bhagavantaɱ etad avoca:|| ||</p>

					<p class="f4">'Yāvatakaɱ bhante sekhena ñāṇena sekhāya vijjāya pattabbaɱ,||<br />
					anuppattaɱ taɱ mayā uttariɱ me Bhagavā dhammaɱ desetūti.|| ||</p>

					<p class="f4">Tena hi tvaɱ Vaccha,||<br />
					dve dhamme uttariɱ bhāvehi,||<br />
					samathañ ca vipassanañ ca.|| ||</p>

					<p class="f4">Ime kho te Vaccha dve dhammā uttariɱ1 bhāvitā,||<br />
					samatho ca vipassanāca.|| ||</p>

					<p class="f4">Aneka-dhātu-paṭivedhāya saɱvattissanti.|| ||</p>

					<p class="f4">So tvaɱ Vaccha yāva-d-eva ākaŋkhi'ssasi,||<br />
					aneka-vihitaɱ iddhi-vidhaɱ pacc'anubhaveyyaɱ,||<br />
					eko pi hutvā bahudhā assaɱ,||<br />
					bahudhā pi hutvā eko assaɱ,||<br />
					āvībhāvaɱ tiro-bhāvaɱ tiro-kuḍḍaɱ tiro-pākāraɱ tiro-pabbataɱ asajja-māno gaccheyyaɱ seyyathā pi ākāse,||<br />
					paṭhaviyāpi ummujjani-mujjaɱ kareyyaɱ seyyathā pi udake,||<br />
					udake pi abhejjamāne gaccheyyaɱ seyyathā pi paṭhaviyaɱ,||<br />
					ākāse pi pallaŋkena kameyyaɱ seyyathā pi pakkhī sakuṇo,||<br />
					imepi candima-suriye evaɱ mahiddhike evaɱ mah-ā-nubhāve pāṇinā parimaseyyaɱ,||<br />
					parimajjeyyaɱ,||<br />
					yāva Brahma-lokā pi kāyena vasaɱ vatteyyan' ti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyatane.|| ||</p>

					<p class="f4">So tvaɱ Vaccha yāva-d-eva ākaŋkhi'ssasi:|| ||</p>

					<p class="f4">Dibbāya sota <a id="pg495"><span class="f2 g"><b>[495]</b></span></a> dhātuyā visuddhāya atikkanta-mānusikāya ubho sadde suṇeyyaɱ,||<br />
					dibbe ca mānuse ca ,||<br />
					ye dūre santike cāti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyatane.|| ||</p>

					<p class="f4">So tvaɱ Vaccha yāva-d-eva ākaŋkhi'ssasi: para-sattānaɱ para-puggalānaɱ cetasā ceto paricca pajāneyyaɱ.|| ||</p>

					<p class="f4">Sarāgaɱ vā cittaɱ sarāgaɱ cittanti pajāneyyaɱ,||<br />
					vīta-rāgaɱ vā cittaɱ vīta-rāgaɱ cittanti pajāneyyaɱ,||<br />
					sadosaɱ vā cittaɱ sadosaɱ cittanti pajāneyyaɱ,||<br />
					vīta-dosaɱ vā cittaɱ vīta-dosaɱ cittanti pajāneyyaɱ,||<br />
					samohaɱ vā cittaɱ samohaɱ cittanti pajāneyyaɱ,||<br />
					vīta-mohaɱ vā cittaɱ vīta-mohaɱ cittanti pajāneyyaɱ,||<br />
					sankhittaɱ vā cittaɱ sankhittaɱ cittanti pajāneyyaɱ,||<br />
					vikkhittaɱ vā cittaɱ vikkhittaɱ cittanti pajāneyyaɱ,||<br />
					mahaggataɱ vā cittaɱ mahaggataɱ cittanti pajāneyyaɱ,||<br />
					amahaggataɱ vā cittaɱ amahaggataɱ cittanti pajāneyyaɱ,||<br />
					sa uttaraɱ vā cittaɱ sa-uttaraɱ cittanti pajāneyyaɱ,||<br />
					anuttaraɱ vā cittaɱ anuttaraɱ cittanti pajāneyyaɱ,||<br />
					samāhitaɱ vā cittaɱ samāhitaɱ cittanti pajāneyyaɱ,||<br />
					asamāhitaɱ vā cittaɱ asamāhitaɱ cittanti pajāneyyaɱ,||<br />
					vimuttaɱ vā cittaɱ vimuttaɱ cittanti pajāneyyaɱ,||<br />
					avimuttaɱ vā cittaɱ avimuttaɱ cittanti pajāneyyanti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyatane .|| ||</p>

					<p class="f4">So tvaɱ Vaccha yāva-d-eva ākaŋkhi'ssasi:||<br />
					aneka-vihitaɱ pubbe-nivāsaɱ anussareyyaɱ,||<br />
					seyyath'īdaɱ:||<br />
					ekam pi jātiɱ dve pi jātiyo,||<br />
					tisso pi jātiyo catasso pi jātiyo pañca pi jātiyo dasa pi jātiyo vīsatim pi jātiyo tiɱsam pi jātiyo cattārīsam pi jātiyo paññāsam pi jātiyo jāti-satam pi jāti-sahassam pi jāti-sata-sahassam pi anekepi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe amutrāsiɱ evaɱ-nāmo evaɱ-gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto.|| ||</p>

					<p class="f4">So tato cuto amutra upapādiɱ tatrāpāsiɱ evaɱ-nāmo evaɱ-gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto.|| ||</p>

					<p class="f4">So tato cuto idh'ūpapanno' ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussareyyanti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyatane.|| ||</p>

					<p class="f4"><a id="pg496"><span class="f2 g"><b>[496]</b></span></a> So tvaɱ Vaccha yāva-d-eva ākaŋkhi'ssasi: dibbena cakkhunā visuddhena atikkanta-mānusa-kena satte passeyyaɱ cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate yathā-kammūpage satte pajāneyyaɱ,||<br />
					ime vata bhonte sattā kāya-du-c-caritena samannāgatā vacī-du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā,||<br />
					te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā,||<br />
					ime vā pana1 bhonto sattā kāya-sucaritena samannāgatā vacī-sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiɱ saggaɱ lokaɱ upannā' ti.|| ||</p>

					<p class="f4">Iti dibbena cakkhunā visuddhena atikkanta-mānusa-kena satte passeyyaɱ cavamāne upapajjamāne hīne paṇīte suvaṇṇe dubbaṇṇe sugate duggate yathā-kammūpage satte pajāneyyanti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyatane.|| ||</p>

					<p class="f4">So tvaɱ Vaccha yāva-d-eva ākaŋkhi'ssasi āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja vihareyyanti.|| ||</p>

					<p class="f4">Tatra tatr'eva sakkhi-bhabbataɱ pāpuṇissasi sati sati āyataneti.|| ||</p>

					<p class="f4">Atha kho āyasmā Vacchagotto Bhagavato bhāsitaɱ abhinan'ditvā anumo-ditvā uṭṭhāy āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="f4">Atha kho āyasmā Vacchagotto eko vūpakaṭṭho appamatto ātāpī pahit'atto viharanto na cirass'eva yass'atthāya kula-puttā samma-d-eva agārasmā anagāriyaɱ pabbajanti,||<br />
					tad anuttaraɱ Brahma-cariya-pariyosānaɱ diṭṭhe'va dhamme sayaɱ abhiññā sacchi-katvā upasampajja vihāsi.|| ||</p>

					<p class="f4">Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā ti abbhaññāsi.|| ||</p>

					<p class="f4">Aññataro ca kho pan'āyasmā Vacchagotto arahataɱ ahosi.|| ||</p>

					<p class="f4">Tena kho pana samayena sambahulā bhikkhū Bhagavantaɱ dassanāya gacchanti addasā kho āyasmā Vacchagotto te bhikkhū dūrato va gacchante.|| ||</p>

					<p class="f4">Disvāna yena te bhikkhū ten'upasankami,||<br />
					upasankamitvā te bhikkhū etad <a id="pg497"><span class="f2 g"><b>[497]</b></span></a> avoca:|| ||</p>

					<p class="f4">Handa kahaɱ pana tumhe āyasmanto gacchathā'ti Bhagavantaɱ kho mayaɱ āvuso dassanāya gacchāmāti.|| ||</p>

					<p class="f4">Tena'hāyasmanto mama vacanena Bhagavato pāde sirasā vandatha,||<br />
					evaɱ ca vadetha.|| ||</p>

					<p class="f4">'Vacchagotto bhante bhikkhu Bhagavato pāde sirasā vandati,||<br />
					evañca vadeti,||<br />
					pariciṇṇo me Bhagavā pariciṇṇo me Sugato' ti.|| ||</p>

					<p class="f4">Evam āvuso ti kho te bhikkhū āyasmato Vacchagottassa paccassosuɱ.|| ||</p>

					<p class="f4">Atha kho te bhikkhū yena Bhagavā ten'upasankamiɱsu,||<br />
					upasankamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhū Bhagavantaɱ etad avocuɱ: āyasmā bhante Vacchagotto Bhagavato pāde sirasā vandati,||<br />
					evañca vadeti: pariciṇṇo me Bhagavā,||<br />
					pariciṇṇo me Sugato' ti.|| ||</p>

					<p class="f4">Pubbeva me bhikkhave Vacchagotto bhikkhu cetasā ceto paricca vidito.|| ||</p>

					<p class="f4">Tevijjo Vacchagotto bhikkhu mahiddhiko mah-ā-nubhāvo' ti.|| ||</p>

					<p class="f4">Devatā pi me etam atthaɱ ārocesuɱ: tevijjo bhante Vacchagotto bhikkhu mahiddhiko mah-ā-nubhāvo' ti.</p>

					<p class="f4">Idam avoca Bhagavā attamanā te bhikkhū Bhagavato bhāsitaɱ abhinandunti.|| ||</p>

					<p class="f4 ctr">MahāVacchagottasuttaɱ tatiyaɱ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>