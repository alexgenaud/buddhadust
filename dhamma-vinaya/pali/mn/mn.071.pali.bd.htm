<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali Text of The Buddhist Sutta, Majjhima Nikaya 71. The Buddha explains to Vacchagotta the difference between claiming to be all-knowing and all-seeing at all times and claiming to be possessed of the three-visions: the ability to see past lives, the ability to see the relationship of rebirth to deeds, and the knowledge that one is free from corrupting influences." />
<title>MN 71: Tevijja-Vacchagotta Suttaṃ</title>
</head>

<body>

<p class="ctr"><img src="../../../resources/images/majjhimapage.jpg" width="576" height="42" alt="Majjhima Nikaya"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Majjhima Nikāya<br />
					II. Majjhima-Paṇṇāsa<br />
					3. Paribbājaka Vagga</i></h4>

					<h4 class="ctr"><a href="../../../backmatter/indexes/sutta/mn/idx_majjhima_nikaya_2.htm#p71">Sutta 71</a></h4>

					<h1>Tevijja-Vacchagotta Suttaṃ</h1>

					<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg481"><span class="f2 g"><b>[481]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/chlm/mn/mn.071.chlm.sbb.htm">chlm</a>][<a href="../../../dhamma-vinaya/pts/mn/mn.071.horn.pts.htm#p1">pts</a>][<a href="../../../dhamma-vinaya/mnl/mn/mn.071.upal.mnl.htm#p1">upal</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Vesāliyaṃ viharati Mahāvane Kūṭāgāra-sālāyaṃ.|| ||</p>

					<p class="f4">Tena kho pana samayena Vacchagotto paribbājako Ekapuṇḍarīke paribbājakārāme paṭivasati.|| ||</p>

					<p class="f4">Atha kho Bhagavā pubbaṇha-samayaṃ nivāsetvā patta-cīvaraṃ ādāya Vesāliyaṃ piṇḍāya pāvisi.|| ||</p>

					<p class="f4">Atha kho Bhagavato etad ahosi.|| ||</p>

					<p class="f4">Atippago kho tāva Vesāliyaṃ piṇḍāya carituṃ.|| ||</p>

					<p class="f4">Yan'nūn-ā-haṃ yena Ekapuṇḍarīko paribbājakārāmo,||<br />
					yena Vacchagotto paribbājako,||<br />
					ten'upasaṅkameyyanti.|| ||</p>

					<p class="f4">Atha kho Bhagavā yena Ekapuṇḍarīko paribbājakārāmo yena Vacchagotto paribbājako ten'upasaṅkami.|| ||</p>

					<p class="f4">Addasā kho Vacchagotto paribbājako Bhagavantaṃ dūrato va āga-c-chantaṃ,||<br />
					disvāna Bhagavantaṃ etad avoca:|| ||</p>

					<p class="f4">"Etu kho bhante Bhagavā,||<br />
					svāgataṃ bhante Bhagavato,||<br />
					cirassaṃ kho bhante Bhagavā imaṃ pariyāyam akāsi yad idaṃ idh'āgamanāya.|| ||</p>

					<p class="f4">Nisīdatu bhante Bhagavā idam-āsanaṃ paññattan" ti.|| ||</p>

					<p class="f4">Nisīdi Bhagavā paññatte āsane||<br />
					Vacchagotto pi kho paribbājako añña- <a id="pg482"><span class="f2 g"><b>[482]</b></span></a> taraṃ nīcaṃ āsanaṃ gahetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Vacchagotto paribbājako Bhagavantaṃ etad avoca:|| ||</p>

					<p class="f4">"Sutaṃ me taṃ bhante:|| ||</p>

					<p class="f4">'Samaṇo Gotamo sabbaññū sabba-dassāvī,||<br />
					aparisesaṃ ñāṇa-dassanaṃ paṭijānāti:||<br />
					carato ca me tiṭṭhato ca suttassa ca jāgarassa ca satataṃ samitaṃ ñāṇa-dassanaṃ pacc'upatthikan' ti.|| ||</p>

					<p class="f4">Ye te bhante evam āhaṃsu:|| ||</p>

					<p class="f4">'Samaṇo Gotamo sabbaññū sabba-dassāvī,||<br />
					aparisesaṃ ñāṇa-dassanaṃ paṭijānāti:||<br />
					carato ca me tiṭṭhato ca suttassa ca jāgarassa ca satataṃ samitaṃ ñāṇa-dassanaṃ pacc'upatthikan' ti,|| ||</p>

					<p class="f4">kacci te bhante Bhagavato vutta-vādino na ca Bhagavantaṃ abhūtena abbh'ācikkhanti||<br />
					dhammassa c'ānudhammaṃ vyākaronti||<br />
					na ca koci saha-dhammiko vād'ānuvādo gārayhaṃ ṭhānaṃ āga-c-chatī" ti?|| ||</p>

					<p class="f4">Ye te Vaccha evam āhaṃsu:|| ||</p>

					<p class="f4">'Samaṇo Gotamo sabbaññū sabba-dassāvī,||<br />
					aparisesaṃ ñāṇa-dassanaṃ paṭijānāti:||<br />
					carato ca me tiṭṭhato ca suttassa ca jāgarassa ca satataṃ samitaṃ ñāṇa-dassanaṃ pacc'upatthikan' ti,|| ||</p>

					<p class="f4">na me te vutta-vādino,||<br />
					abbh'ācikkhanti ca pana maṃ te asatā abhūtenā" ti.|| ||</p>

					<p class="f4">"Kathaṃ vyākaramānā pana mayaṃ bhante vutta-vādino c'eva Bhagavato assāma,||<br />
					na ca Bhagavantaṃ abhūtena abbhācikkheyyāma||<br />
					dhammassa c'ānudhammaṃ vyākareyyāma||<br />
					na ca koci saha-dhammiko vād'ānuvādo gārayhaṃ ṭhānaṃ āgaccheyyā" ti?|| ||</p>

					<p class="f4">"Tevijjo Samaṇo Gotamo" ti||<br />
					kho Vaccha vyākaramāno vuttavādī c'eva me assa,||<br />
					na ca maṃ abhūtena abbh'ācikkheyya,||<br />
					dhammassa c'ānudhammaṃ vyākareyya,||<br />
					na ca koci saha-dhammiko vād'ānuvādo gārayhaṃ ṭhānaṃ āgaccheyya.|| ||</p>

					<p class="f4">Ahaṃ hi Vaccha yāva-d-eva ākaṅkhāmi aneka-vihitaṃ pubbe-nivāsaṃ anussarāmi.|| ||</p>

					<p class="f4">Ekam pi jātiṃ,||<br />
					dve pi jātiyo,||<br />
					tisso pi jātiyo,||<br />
					catasso pi jātiyo,||<br />
					pañca pi jātiyo,||<br />
					dasa pi jātiyo,||<br />
					vīsam pi jātiyo,||<br />
					tiṃsam pi jātiyo,||<br />
					cattārīsam pi jātiyo,||<br />
					paññāsam pi jātiyo,||<br />
					jāti-satam pi jāti-sahassam pi,||<br />
					jāti-sata-sahassam pi,||<br />
					aneke pi saṃvaṭṭa-kappe,||<br />
					aneke pi vivaṭṭa-kappe,||<br />
					aneke pi saṃvaṭṭa-vivaṭṭa-kappe,||<br />
					'amutr'āsiṃ evaṃ-nāmo||<br />
					evaṃ gotto||<br />
					evaṃ vaṇṇo||<br />
					evam-āhāro||<br />
					evaṃ sukha-dukkha-paṭisaṃvedī||<br />
					evam-āyu-pariyanto,||<br />
					so tato cuto||<br />
					amutra udapādiṃ.</p>

					<p class="f4">Tatrā p'āsiṃ||<br />
					evaṃ-nāmo||<br />
					evaṃ gotto||<br />
					evaṃ vaṇṇo||<br />
					evam-āhāro||<br />
					evaṃ sukha-dukkha-paṭisaṃvedī||<br />
					evam-āyu-pariyanto.</p>

					<p class="f4">So tato cuto||<br />
					idh'ūpapanno' ti.</p>

					<p class="f4">Iti sākāraṃ sa-uddesaṃ aneka-vihitaṃ pubbe-nivāsaṃ anussarāmi.|| ||</p>

					<p class="f4">Ahaṃ hi Vaccha yāva-d-eva ākaṅkhāmi dibbena cakkhunā visuddhena atikkanta-mānusakena satte passāmi cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate||<br />
					yathā-kamm'ūpage satte pajānāmi:|| ||</p>

					<p class="f4">'Ime vata bhonto sattā||<br />
					kāya-du-c-caritena samannāgatā,||<br />
					vacī-du-c-caritena samannāgatā,||<br />
					mano-du-c-caritena samannāgatā,||<br />
					ariyānaṃ upavādakā,||<br />
					micchā-diṭṭhikā,||<br />
					micchā-diṭṭhi-kamma-samādānā,||<br />
					te kāyassa bhedā param maraṇā||<br />
					apāyaṃ duggatiṃ||<br />
					vinipātaṃ||<br />
					Nirayaṃ upapannā.</p>

					<p class="f4">Ime vā pana bhonto sattā||<br />
					kāya-sucaritena samannāgatā,||<br />
					vacī-sucaritena samannāgatā,||<br />
					mano-sucaritena samannāgatā,||<br />
					ariyānaṃ anupavādakā,||<br />
					sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā||<br />
					sugatiṃ||<br />
					saggaṃ lokaṃ upapannāti.</p>

					<p class="f4">Iti dibbena cakkhunā visuddhena atikkanta-mānusakena satte passāmi cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate.</p>

					<p class="f4">Yathā-kamm'ūpage satte pajānāmi.|| ||</p>

					<p class="f4">Ahaṃ hi Vaccha āsavānaṃ khayā anāsavaṃ ceto-vimuttiṃ paññā-vimuttiṃ diṭṭhe'va dhamme sayaṃ abhiññā sacchi-katvā upasampajja viharāmi.|| ||</p>

					<p class="f4">'Tevijjo Samaṇo Gotamo' ti||<br />
					<a id="pg483"><span class="f2 g"><b>[483]</b></span></a> kho Vaccha vyākaramāno vuttavādī c'eva me assa na ca maṃ abhūtena abbh'ācikkheyya,||<br />
					dhammassa c'ānudhammaṃ vyākareyya,||<br />
					na ca koci saha-dhammiko vād'ānuvādo gārayhaṃ ṭhānaṃ āgaccheyyā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Evaṃ vutte Vacchagotto paribbājako Bhagavantaṃ etad avoca:|| ||</p>

					<p class="f4">"Atthi nu kho bho Gotama koci gihī gihīsaṃyojanaṃ a-p-pahāya kāyassa bhedā dukkhass'antakaro" ti?|| ||</p>

					<p class="f4">"N'atthi kho Vaccha koci gihī gihīsaṃyojanaṃ a-p-pahāya kāyassa bhedā dukkhass'antakaro" ti.|| ||</p>

					<p class="f4">"Atthi pana bho Gotama koci gihī gihīsaṃyojanaṃ a-p-pahāya kāyassa bhedā saggūpago" ti?|| ||</p>

					<p class="f4">"Na kho Vaccha ekaṃ yeva sataṃ||<br />
					na dve satāni||<br />
					na tīṇi satāni||<br />
					na cattāri satāni||<br />
					na pañca satāni,||<br />
					atha kho bhiyyo va ye gihīsaṃyojanaṃ a-p-pahāya kāyassa bhedā saggūpagā" ti.|| ||</p>

					<p class="f4">"Atthi nu kho bho Gotama koci ājīvako kāyassa bhedā dukkhass'antakaro" ti?|| ||</p>

					<p class="f4">"N'atthi kho Vaccha koci ājīvako kāyassa bhedā dukkhass'antakaro" ti.|| ||</p>

					<p class="f4">"Atthi pana bho Gotama koci ājīvako kāyassa bhedā saggūpago" ti?|| ||</p>

					<p class="f4">"Ito kho so Vaccha ekanavuto kappo yam-ahaṃ anussarāmi,||<br />
					nābhijānāmi kañci ājīvakaṃ saggūpagaṃ aññatra ekena,||<br />
					so p'āsi kamma-vādī kiriya-vādī" ti.|| ||</p>

					<p class="f4">"Evaṃ sante bho Gotama suññaṃ aduṃ titthāyatanaṃ antamaso saggūpagenāpī" ti.|| ||</p>

					<p class="f4">"Evaṃ sante Vaccha suññaṃ aduṃ titthāyatanaṃ antamaso saggūpagenāpī" ti.|| ||</p>

					<p class="f4">Idam avoca Bhagavā.|| ||</p>

					<p class="f4">Attamano Vacchagotto paribbājako Bhagavato bhāsitaṃ 'abhinandī' ti.|| ||</p>

					<p class="ctr">Tevijja-Vacchagotta Suttaṃ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>