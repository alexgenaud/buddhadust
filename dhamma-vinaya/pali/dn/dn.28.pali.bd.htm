<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Dīgha Nikāya, Sutta 28, The Sampasadaniya Suttantam. The venerable Sāriputta makes an apparently unsupportable claim as to the Buddha's greatness. When he is called on it by the Buddha he makes good." />
<title>DN 28: Sampasadaniya Suttantam</title>
</head>

<body>

<p class="ctr"><img src="../../../resources/images/dighapage.jpg" alt="Dīgha Nikāya" width="576" height="42"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Dīgha Nikāya</h4>

					<h4 class="ctr"><a href="../../../backmatter/indexes/sutta/dn/idx_digha_nikaya.htm#p28">Sutta 28</a></h4>

					<h1>Sampasādaniya Suttantaɱ</h1>

					<p class="ctr f1">Adapted from the digital version of the <b>Sri Lanka Buddha Jayanti Tripitaka Series</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/dn/dn.28.rhyt.pts.htm#p1">pts</a>]</span> E<span class="fp2">VAṂ ME SUTAṂ</span>|| ||</p>

					<p class="f4">Ekaɱ samayaɱ Bhagavā Nāḷandāyaɱ viharati PāvārikAmbavane.|| ||</p>

					<p class="f4">Atha kho āyasmā Sāriputto yena Bhagavā ten'upasankami,||<br />
					upasankamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Sāriputto Bhagavantaɱ etad avoca:|| ||</p>

					<p class="f4">"Evaɱ pasanno ahaɱ bhante Bhagavati,||<br />
					na cāhu na ca bhavissati na c'etarahi vijjati añño samaṇo vā brāhmaṇo vā Bhagavatā bhiyyo'bhiññataro yad idaɱ sambodhiyan" ti.|| ||</p>

					<p class="f4">"Uḷārā kho te ayaɱ Sāriputta āsabhī vācā bhāsitā,||<br />
					ekaɱso gahito,||<br />
					sīha-nādo nadito:|| ||</p>

					<p class="f4">'Evaɱ pasanno ahaɱ bhante Bhagavati,||<br />
					na cāhu na ca bhavissati na c'etarahi vijjati añño samaṇo vā brāhmaṇo vā Bhagavatā bhiyyo'bhiññataro yad idaɱ samambodhiyan' ti.|| ||</p>

					<p class="f4">Kiɱ nu Sāriputta ye te ahesuɱ atītam addhānaɱ arahanto Sammā-Sam-Buddhā,||<br />
					sabbe te Bhagavanto cetasā ceto paricca viditā,||<br />
					evaɱ-sīlā te Bhagavanto ahesuɱ iti pi,||<br />
					evaɱ-dhammā <a id="pg100"><span class="f2 g"><b>[100]</b></span></a> te Bhagavanto ahesuɱ iti pi,||<br />
					evaɱ-paññā te Bhagavanto ahesuɱ iti pi,||<br />
					evaɱ-vihārī te Bhagavanto ahesuɱ iti pi,||<br />
					evaɱ-vimuttā te Bhagavanto ahesuɱ iti pī" ti?</p>

					<p class="f4">"No h'etaɱ bhante".|| ||</p>

					<p class="f4">"Kiɱ pana Sāriputta ye te bhavissanti anāgatam addhānaɱ arahanto Sammā-Sam-Buddhā,||<br />
					sabbe te Bhagavanto cetasā ceto paricca viditā,||<br />
					evaɱ-sīlā te Bhagavanto ahesuɱ iti pi,||<br />
					evaɱ-dhammā te Bhagavanto ahesuɱ iti pi,||<br />
					evaɱ-paññā te Bhagavanto ahesuɱ iti pi,||<br />
					evaɱ-vihārī te Bhagavanto ahesuɱ iti pi,||<br />
					evaɱ-vimuttā te Bhagavanto ahesuɱ iti pī" ti?</p>

					<p class="f4">"No h'etaɱ bhante".|| ||</p>

					<p class="f4">"Kiɱ pana Sāriputta ahaɱ te etarahi arahaɱ Sammā-Sam-Buddho cetasā ceto paricca vidito||<br />
					evaɱ-sīlā te Bhagavanto ahesuɱ iti pi,||<br />
					evaɱ-dhammā te Bhagavanto ahesuɱ iti pi,||<br />
					evaɱ-paññā te Bhagavanto ahesuɱ iti pi,||<br />
					evaɱ-vihārī te Bhagavanto ahesuɱ iti pi,||<br />
					evaɱ-vimuttā te Bhagavanto ahesuɱ iti pī" ti?</p>

					<p class="f4">"No h'etaɱ bhante".|| ||</p>

					<p class="f4">"Ettha carahi te Sāriputta atīt-ā-nāgata-paccuppannesu arahantesu Sammā-Sam-Buddhesu ceto-pariya-ñāṇaɱ n'atthi.|| ||</p>

					<p class="f4">Atha kiñ carahi te ayaɱ Sāriputta uḷārā āsabhī vācā bhāsitā,||<br />
					ekaɱso gahito,||<br />
					sīha-nādo nadito:|| ||</p>

					<p class="f4">'Evaɱ pasanno ahaɱ bhante Bhagavati,||<br />
					na cāhu na ca bhavissati na c'etarahi vijjati añño samaṇo vā brāhmaṇo vā Bhagavatā bhiyyo'bhiññataro yad idaɱ samambodhiyan' ti.?</p>

					<p class="f4">2. "Na kho me bhante atīt-ā-nāgata-paccuppannesu aharantesu Sammā-Sam-Buddhesu ceto-pariya-ñāṇaɱ atthi.|| ||</p>

					<p class="f4">Api ca me bhante dhammanvayo vidito.|| ||</p>

					<p class="f4">Seyyathā pi <a id="pg101"><span class="f2 g"><b>[101]</b></span></a> bhante rañño paccantimaɱ nagaraɱ daḷahuddāpaɱ daḷhapākāra-toraṇaɱ eka-dvāraɱ,||<br />
					tatr'assa dovāriko paṇḍito viyatto medhāvī aññātānaɱ nivāretā,||<br />
					ñātānaɱ pavesetā.|| ||</p>

					<p class="f4">So tassa nagarassa samantā anupariyāya pathaɱ anukkamaante na passeyya pākāra-sadhiɱ vā pākāra-vivaraɱ vā antamaso bilāla-nissakkana-mattam pi.|| ||</p>

					<p class="f4">Tassa evam assa, — ||<br />
					ye kho keci oḷārikā pāṇā imaɱ nagaraɱ pavisanti vā ni-k-khamanti vā,||<br />
					sabbe te iminā va dvārena pavisanti vā ni-k-khamanti vā' ti.|| ||</p>

					<p class="f4">Evam eva kho me bhante dhammanvayo vidito.|| ||</p>

					<p class="f4">Ye te ahesuɱ atītam addhānaɱ aharanto Sammā sambuddhā,||<br />
					sabbe te Bhagavanto pañca nīvaraṇe pahāya,||<br />
					cetaso upakkilese paññāya dubbalī-karaṇe,||<br />
					catusu sati-paṭṭhānesu suppati-ṭ-ṭhita-cittā,||<br />
					satta bojjhaŋge yathā-bhūtaɱ bhāvetvā,||<br />
					anuttaraɱ Sammā-sambodhiɱ abhisambujjhiɱsu.|| ||</p>

					<p class="f4">Ye pi te bhante bhavissanti anāgatam addhānaɱ arahanto Sammā-Sam-Buddhe,||<br />
					sabbe te Bhagavanto pañca nīvaraṇe pahāya cetaso upakkilese paññāya dubbalī-karaṇe,||<br />
					catusu sati-paṭṭhānesu suppati-ṭ-ṭhita-cittā,||<br />
					satta bojjhaŋge yathā-bhūtaɱ bhāvetvā,||<br />
					anuttaraɱ Sammā-sambodhiɱ abhisambujjhi'ssanti.|| ||</p>

					<p class="f4">Bhagavā pi bhante etarahi arahaɱ Sammā-Sam-Buddho pañca nīvaraṇe pahāya cetaso upakkilese paññāya dubbalī-karaṇe,||<br />
					catusu sati-paṭṭhanesu suppati-ṭ-ṭhita-citto,||<br />
					satta bojjhaŋge yathā-bhūtaɱ bhāvetvā,||<br />
					anuttaraɱ Sammā-sabbodhiɱ abhisambuddho.|| ||</p>

					<p class="f4">Idāhaɱ bhante yena <a id="pg102"><span class="f2 g"><b>[102]</b></span></a> Bhagavā ten'upasankamiɱ dhamma-savaṇāya.|| ||</p>

					<p class="f4">Tissa me bhante Bhagavā dhammaɱ desesi uttar-uttariɱ paṇīta-paṇītaɱ kaṇha-sukka-sappaṭi-bhāgaɱ,||<br />
					yathā yathā me bhante Bhagavā dhammaɱ desesi uttar-uttariɱ paṇīta-paṇītaɱ kaṇha-sukka-sappaṭi-bhāgaɱ,||<br />
					tathā tathā'haɱ tasmiɱ dhamme abhiññā idh'ekaccaɱ dhammaɱ dhammesu niṭṭham agamaɱ,||<br />
					satthari pasīdiɱ, —||<br />
					'Sammā-Sam-Buddho Bhagavā,||<br />
					svākkhāto Bhagava dhammo,||<br />
					su-paṭipanno sāɱgho' ti.|| ||</p>

					<p class="f4">3. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti kusalesu dhammesu.|| ||</p>

					<p class="f4">Tatr'ime kusalā dhammā,||<br />
					seyyath'īdaɱ:|| ||</p>

					<p class="f4">cattāro sati-paṭṭhānā,||<br />
					cattāro samma-p-padhānā,||<br />
					cattāro iddhi-pādā,||<br />
					pañc'indriyāni,||<br />
					pañca balāni,||<br />
					satta bojjhaŋgā,||<br />
					Ariyo Aṭṭhaŋgiko Maggo.|| ||</p>

					<p class="f4">Idha bhante bhikkhu āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Etad ānuttariyaɱ bhante kusalesu dhammesu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ kusalesu dhammesu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Aparaɱ pana bhante etad ānuttariyaɱ,||<br />
					yathā Bhagavā dhammā deseti āyatana-paṇṇattīsu.|| ||</p>

					<p class="f4">Cha-y-imāni bhante ajjhattika-bāhirāni āyatanāni:|| ||</p>

					<p class="f4">cakkhuñ ca rūpāni ca||<br />
					sotañ ca saddā ca,||<br />
					ghāṇañ ca gandhā ca||<br />
					jivhā ca rasā ca,||<br />
					kāyo ca phoṭṭhabbā ca||<br />
					mano ca dhammā ca.|| ||</p>

					<p class="f4">Etad ānuttariyaɱ bhante āyatana-paṇṇattīsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					<a id="pg103"><span class="f2 g"><b>[103]</b></span></a> yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ āyatana-paṇṇattīsu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti gabbhāvakkantīsu.|| ||</p>

					<p class="f4">Catasso imā bhante gabbhāvakkantiyo.|| ||</p>

					<p class="f4">Idha bhante ekacco asampajāno c'eva mātu kucchiɱ okkamati,||<br />
					asampajāno mātu kucchismiɱ ṭhāti,||<br />
					asampajāno mātu kucchimhā ni-k-khamati.|| ||</p>

					<p class="f4">Ayaɱ paṭhamā gabbhāvakkanti.|| ||</p>

					<p class="f4">Puna ca paraɱ bhante idh'ekacco sampajāne mātu kucchiɱ okkamati,||<br />
					asampajāno mātu kucchismiɱ ṭhāti,||<br />
					asampajāno mātu kucchīmhā ni-k-khamati.|| ||</p>

					<p class="f4">Ayaɱ dutiyā gabbhāvakkanti.|| ||</p>

					<p class="f4">Puna ca paraɱ bhante idh'ekacco sampajāno mātu kucchiɱ okkamati,||<br />
					sampajāno mātu kucchismiɱ ṭhāti,||<br />
					asampajāno mātu kucchimbhā ni-k-khamati.|| ||</p>

					<p class="f4">Ayaɱ tatiyā gabbhāvakkanti.|| ||</p>

					<p class="f4">Puna ca paraɱ bhante idh'ekacco sampajāno c'eva mātu kucchiɱ okkamati,||<br />
					sampajāno mātu kucchismiɱ ṭhāti,||<br />
					sampajāno mātu kucchimhā ni-k-khamati.|| ||</p>

					<p class="f4">Ayaɱ catutthā gabbhāvakkanti.|| ||</p>

					<p class="f4">Etad ānuttariyaɱ bhante gabbhāvakkantīsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ gabbhāvakkantīsu.</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">6. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti ādesana-vidhāsu.|| ||</p>

					<p class="f4">Catasso imā bhante ādesana-vidhā.|| ||</p>

					<p class="f4">Idha bhante ekacco nimittena ādisati —||<br />
					'evam pi te mano,||<br />
					ittham pi te mano,||<br />
					iti pi te cittan' ti.|| ||</p>

					<p class="f4">So bahuɱ ce pi ādisati —||<br />
					tath'eva taɱ hoti,||<br />
					no aññathā.|| ||</p>

					<p class="f4">Ayaɱ paṭhamā ādesana-vidhā.|| ||</p>

					<p class="f4">Puna ca paraɱ bhante idh'ekacco||<br />
					na h'eva kho nimittena ādisati,||<br />
					api ca kho manussānaɱ vā||<br />
					amanussānaɱ vā||<br />
					devatānaɱ vā saddaɱ sutvā ādisati —||<br />
					'evam pi te mano,||<br />
					ittham pi te mano,||<br />
					iti pi te cittan' ti.|| ||</p>

					<p class="f4">So bahuɱ ce pi ādisati —||<br />
					tath'eva taɱ hoti,||<br />
					no aññathā.|| ||</p>

					<p class="f4">Ayaɱ dutiyā ādasanavidhā.|| ||</p>

					<p class="f4">Puna ca paraɱ bhante idh'ekacco||<br />
					na h'eva kho nimittena ādisati,||<br />
					nā pi manussānaɱ vā||<br />
					amanussānaɱ vā||<br />
					devatānaɱ vā saddaɱ sutvā ādisati,||<br />
					<a id="pg104"><span class="f2 g"><b>[104]</b></span></a> api ca kho vitakkayato vicārayato vitakka-vipphāra-saddaɱ sutvā ādisati —||<br />
					'evam pi te mano,||<br />
					ittham pi te mano,||<br />
					iti pi te cittan' ti.|| ||</p>

					<p class="f4">So bahuɱ ce pi ādisati —||<br />
					tath'eva taɱ hoti,||<br />
					no aññathā.|| ||</p>

					<p class="f4">Ayaɱ tatiyā ādesanavidhā.|| ||</p>

					<p class="f4">Puna ca paraɱ bhante idh'ekacco||<br />
					na h'eva kho nimittena ādisati,||<br />
					nā pi manussānaɱ vā||<br />
					amanussānaɱ vā||<br />
					devatānaɱ vā saddaɱ sutvā ādisati,||<br />
					nā pi vitakkayato vicārayato vitakka-vipphāra-saddaɱ sutvā ādisati,||<br />
					api ca kho avitakkaɱ avicāraɱ samādhiɱ samāpannassa cetasā ceto paricca pajānāti -||<br />
					yathā imassa bhoto mano-sankhārā paṇihitā,||<br />
					tathā imassa cittassa anantarā amuɱ nāma vitakkaɱ vitakkessatī' ti.|| ||</p>

					<p class="f4">So bahuñ ce pi ādisati,||<br />
					tath'eva taɱ hoti,||<br />
					no aññathā.|| ||</p>

					<p class="f4">Ayaɱ catutthā ādesanavidhā.|| ||</p>

					<p class="f4">Etad ānuttariyaɱ bhante ādesana-vidhāsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ ādesana-vidhāsu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">7. Aparaɱ pana bhante etad ānuttariyaɱ yathā Bhagavā dhammaɱ deseti dassana-samāpattisu.|| ||</p>

					<p class="f4">Catasso imā bhante dassanasamāpattiyo:|| ||</p>

					<p class="f4">Idha bhante ekacco samaṇo vā brāhmaṇo vā,||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-manasi-kāram anvāya,||<br />
					tathā rūpaɱ ceto-samādhiɱ phusati yathā samāhite citte imam eva kāyaɱ uddhaɱ pāda-talā adho kesa-matthakā taca-pariyan pūraɱ nāna-p-pakārassa asucino pacc-a-vekkhati:|| ||</p>

					<p class="f4">Atthī imasmiɱ kāye,||<br />
					kesā,||<br />
					lomā,||<br />
					nakhā,||<br />
					dantā,||<br />
					taco,||<br />
					maɱsaɱ,||<br />
					nahāra,||<br />
					aṭṭhi,||<br />
					aṭṭhimiñjā,||<br />
					vakkaɱ,||<br />
					hadayaɱ,||<br />
					yakanaɱ,||<br />
					kilomakaɱ,||<br />
					pihakaɱ,||<br />
					pa-p-phāsaɱ,||<br />
					antaɱ,||<br />
					antaguṇaɱ,||<br />
					udariyaɱ,||<br />
					karīsaɱ,||<br />
					pittaɱ,||<br />
					semhaɱ,||<br />
					pubbo,||<br />
					lohitaɱ,||<br />
					sedo,||<br />
					medo,||<br />
					assu,||<br />
					vasā,||<br />
					kheḷo,||<br />
					siŋghānikā,||<br />
					lasikā,||<br />
					muttan ti.|| ||</p>

					<p class="f4">Ayaɱ paṭhamā dassana-samāpattī.|| ||</p>

					<p class="f4">Puna <a id="pg105"><span class="f2 g"><b>[105]</b></span></a> ca paraɱ bhante idh'ekacco samaṇo vā brāhmaṇo vā,||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-manasi-kāram anvāya,||<br />
					tathā rūpaɱ ceto-samādhiɱ phusati yathā samāhite citte imam eva kāyaɱ uddhaɱ pāda-talā adho kesa-matthakā taca-pariyan pūraɱ nāna-p-pakārassa asucino pacc-a-vekkhati:|| ||</p>

					<p class="f4">Atthī imasmiɱ kāye,||<br />
					kesā,||<br />
					lomā,||<br />
					nakhā,||<br />
					dantā,||<br />
					taco,||<br />
					maɱsaɱ,||<br />
					nahāra,||<br />
					aṭṭhi,||<br />
					aṭṭhimiñjā,||<br />
					vakkaɱ,||<br />
					hadayaɱ,||<br />
					yakanaɱ,||<br />
					kilomakaɱ,||<br />
					pihakaɱ,||<br />
					pa-p-phāsaɱ,||<br />
					antaɱ,||<br />
					antaguṇaɱ,||<br />
					udariyaɱ,||<br />
					karīsaɱ,||<br />
					pittaɱ,||<br />
					semhaɱ,||<br />
					pubbo,||<br />
					lohitaɱ,||<br />
					sedo,||<br />
					medo,||<br />
					assu,||<br />
					vasā,||<br />
					kheḷo,||<br />
					siŋghānikā,||<br />
					lasikā,||<br />
					muttan|| ||</p>

					<p class="f4">Atikkamma ca purisassa chavi-maɱsa-lohitaɱ aṭṭhiɱ pacc-a-vekkhati.|| ||</p>

					<p class="f4">Ayaɱ dutiyā dassana-samāpatti.|| ||</p>

					<p class="f4">Puna ca paraɱ bhante idh'ekacco samaṇo vā brāhmaṇo vā,||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-manasi-kāram anvāya,||<br />
					tathā rūpaɱ ceto-samādhiɱ phusati yathā samāhite citte imam eva kāyaɱ uddhaɱ pāda-talā adho kesa-matthakā taca-pariyan pūraɱ nāna-p-pakārassa asucino pacc-a-vekkhati:|| ||</p>

					<p class="f4">Atthī imasmiɱ kāye,||<br />
					kesā,||<br />
					lomā,||<br />
					nakhā,||<br />
					dantā,||<br />
					taco,||<br />
					maɱsaɱ,||<br />
					nahāra,||<br />
					aṭṭhi,||<br />
					aṭṭhimiñjā,||<br />
					vakkaɱ,||<br />
					hadayaɱ,||<br />
					yakanaɱ,||<br />
					kilomakaɱ,||<br />
					pihakaɱ,||<br />
					pa-p-phāsaɱ,||<br />
					antaɱ,||<br />
					antaguṇaɱ,||<br />
					udariyaɱ,||<br />
					karīsaɱ,||<br />
					pittaɱ,||<br />
					semhaɱ,||<br />
					pubbo,||<br />
					lohitaɱ,||<br />
					sedo,||<br />
					medo,||<br />
					assu,||<br />
					vasā,||<br />
					kheḷo,||<br />
					siŋghānikā,||<br />
					lasikā,||<br />
					muttan,||<br />
					ati-k-kamma ca purisassa chavi-maɱsa-lohitaɱ aṭṭhiɱ pacc-a-vekkhati,||<br />
					purisassa ca viññāṇa-sotaɱ pajānāti ubhayato labbocchinnaɱ idha-loke patiṭṭhitaɱ ca para-loke patiṭṭhitaɱ ca.|| ||</p>

					<p class="f4">Ayaɱ tatiyā dassanasamāpatti.|| ||</p>

					<p class="f4">Puna ca paraɱ bhante idh'ekacco samaṇo vā brāhmaṇo vā,||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-manasi-kāram anvāya,||<br />
					tathā rūpaɱ ceto-samādhiɱ phusati yathā samāhite citte imam eva kāyaɱ uddhaɱ pāda-talā adho kesa-matthakā taca-pariyan pūraɱ nāna-p-pakārassa asucino pacc-a-vekkhati:|| ||</p>

					<p class="f4">Atthī imasmiɱ kāye,||<br />
					kesā,||<br />
					lomā,||<br />
					nakhā,||<br />
					dantā,||<br />
					taco,||<br />
					maɱsaɱ,||<br />
					nahāra,||<br />
					aṭṭhi,||<br />
					aṭṭhimiñjā,||<br />
					vakkaɱ,||<br />
					hadayaɱ,||<br />
					yakanaɱ,||<br />
					kilomakaɱ,||<br />
					pihakaɱ,||<br />
					pa-p-phāsaɱ,||<br />
					antaɱ,||<br />
					antaguṇaɱ,||<br />
					udariyaɱ,||<br />
					karīsaɱ,||<br />
					pittaɱ,||<br />
					semhaɱ,||<br />
					pubbo,||<br />
					lohitaɱ,||<br />
					sedo,||<br />
					medo,||<br />
					assu,||<br />
					vasā,||<br />
					kheḷo,||<br />
					siŋghānikā,||<br />
					lasikā,||<br />
					muttan,||<br />
					ati-k-kamma ca purisassa chavi-maɱsa-lohitaɱ aṭṭhiɱ pacc-a-vekkhati,||<br />
					purisassa ca viññāṇa-sotaɱ pajānāti ubhayato abbocchinnaɱ idha-loke apatiṭṭhitaɱ ca para-loke apatiṭṭhitaɱ ca.|| ||</p>

					<p class="f4">Ayaɱ catutthā dassana-samāpatti.|| ||</p>

					<p class="f4">Etad ānuttariyaɱ bhante dassana-samāpattisu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ dassana-samāpattisu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">8. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti puggala-paṇṇattīsu.|| ||</p>

					<p class="f4">Satt'ime bhante puggalā:|| ||</p>

					<p class="f4">Ubhato-bhāga-vimutto,||<br />
					paññā-vimutto,||<br />
					kāya-sakkhi,||<br />
					diṭṭhi-ppatto,||<br />
					saddhā-vimutto,||<br />
					dhamm'ānusārī,||<br />
					saddh'ānusārī.|| ||</p>

					<p class="f4">Etad ānuttariyaɱ bhante puggala-paññattīsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ puggala-paññattīsu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">9. Aparaɱ pana bhante etad ānuttariyaɱ yathā Bhagavā <a id="pg106"><span class="f2 g"><b>[106]</b></span></a> dhammaɱ deseti padhānesu.|| ||</p>

					<p class="f4">Satt'ime bhante bojjhaŋgā:|| ||</p>

					<p class="f4">Sati-sambojjhaŋgo,||<br />
					dhamma-vicaya-sambojjhaŋgo,||<br />
					viriya-sambojjhaŋgo,||<br />
					pīti-sambojjhaŋgo,||<br />
					passaddhi-sambojjhaŋgo,||<br />
					samādhi-sambojjhaŋgo,||<br />
					upekkhā-sambojjhaŋgo.|| ||</p>

					<p class="f4">Etad ānuttariyaɱ bhante padhānesu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ padhānesu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. Aparaɱ pana bhante etad ānuttariyaɱ yathā Bhagavā dhammaɱ deseti paṭipadāsu.|| ||</p>

					<p class="f4">Catasso imā bhante paṭipadā:|| ||</p>

					<p class="f4">Dukkhā paṭipadā dandhābhiññā,||<br />
					dukkhā paṭipadā khippābhiññā,||<br />
					sukhā paṭipadā dandhābhiññā,||<br />
					sukhā paṭipadā khippābhiññā.|| ||</p>

					<p class="f4">Tatra bhante yā'yaɱ paṭipadā dukkhā dandhābhiññā,||<br />
					ayaɱ bhante paṭipadā ubhayen'eva hīnā akkhāyati dukkhattā ca dandhattā ca.|| ||</p>

					<p class="f4">Tatra bhante yā'yaɱ paṭipadā dukkhā khippābhiññā,||<br />
					ayaɱ pana bhante paṭipadā dukkhattā hīnā akkhāyati.|| ||</p>

					<p class="f4">Tatra bhante yā'yaɱ paṭipadā sukhā dandhābhiññā,||<br />
					ayaɱ bhante paṭipadā dandhattā hīnā akkhāyati.|| ||</p>

					<p class="f4">Tatra bhante yā'yaɱ paṭipadā sukhā khippābhiññā,||<br />
					ayaɱ pana bhante paṭipadā ubhayen'eva paṇītā akkhāyati sukhattā ca khīppattā ca.|| ||</p>

					<p class="f4">Etad ānuttariyaɱ bhante paṭipadāsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ paṭipadāsu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">11. Aparaɱ pana bhante etad ānuttariyaɱ yathā Bhagavā dhammaɱ deseti bhassa-samā-cāre.|| ||</p>

					<p class="f4">Idha bhante ekacco na c'eva musā-vādūpasaɱhitaɱ vācaɱ bhāsati,||<br />
					na ca vebhūtiyaɱ,||<br />
					na ca pesuṇiyaɱ,||<br />
					na ca sārambhajaɱ jayāpekkho,||<br />
					mantā mantā vācaɱ bhāsati nidhānavatiɱ kālena.|| ||</p>

					<p class="f4">Etad ānuntariyaɱ bhante bhassa-samā-cāre.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ bhassa-samā-cāre.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">12. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti purisa-sīla-samā-cāre.|| ||</p>

					<p class="f4">Idha bhante ekacco c'assa saddho ca||<br />
					na ca kuhako,||<br />
					na ca lapako,||<br />
					na ca nemittiko,||<br />
					na ca nippesiko,||<br />
					na ca <a id="pg107"><span class="f2 g"><b>[107]</b></span></a> lābhena lābhaɱ nijiɱsitā,||<br />
					indriyesu gutta-dvāro,||<br />
					bhojane mattaññu,||<br />
					sama-kārī,||<br />
					jāgariyānuyogam anuyutto,||<br />
					atandito āraddha-viriyo,||<br />
					ñāyī,||<br />
					satimā,||<br />
					kalyāṇa-paṭibhāno,||<br />
					gatimā,||<br />
					dhitimā,||<br />
					mutimā,||<br />
					na ca kāmesu giddho,||<br />
					sato ca nipako ca.|| ||</p>

					<p class="f4">Etad ānuttariyaɱ bhante purisa-sīla-samā-cāre.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ purisa-sīla-samā-cāre.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">13. Aparaɱ pana bhante etad ānuttariyaɱ yathā Bhagavā dhammaɱ deseti anusāsana-vidhāsu.|| ||</p>

					<p class="f4">Catasso imā bhante anusāsana-vidhā.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo yathānusiṭṭhaɱ tathā paṭipajjamāno,||<br />
					tiṇṇaɱ saɱojanānaɱ parikkhayā sotāpanto bhavissati avinipāta-dhammo niyato sambodhi-parāyaṇo' ti.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso-mana-sikārā, —|| ||</p>

					<p class="f4">'Ayaɱ puggalo yathānusiṭṭhaɱ tathā paṭipajjamāno,||<br />
					tiṇṇaɱ saɱojanānaɱ parikkhayā rāga-dosa-mohānaɱ tanuttā sakad-āgāmī bhavissati,||<br />
					sakid eva imaɱ lokaɱ [<i>āgantvā dukkhass'antaɱ karissatī' ti.</i>|| ||</p>

					<p class="f4"><i>Jānāti bhante]</i><span class="f3"><sup>[<a id="edfn1" href="#edn1">ed1</a>]</sup></span> Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo yathānusiṭṭhaɱ tathā paṭipajjamāno,||<br />
					pañcannaɱ ora-m-bhāgiyānaɱ saɱojanānaɱ parikkhayā opapātiko bhavissati,||<br />
					tattha parinibbāyī anāvatti-dhammā tasmā lokā' ti.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo yathānusiṭṭhaɱ tathā paṭipajjamāno,||<br />
					āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katṭā upasampajja viharissatī' ti.|| ||</p>

					<p class="f4">Etad ānuttariyaɱ bhante anusāsana-vidhāsu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ anusāsana-vidhāsu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">14. <a id="pg108"><span class="f2 g"><b>[108]</b></span></a> Aparaɱ pana bhante etad ānuttariyaɱ yathā Bhagavā dhammaɱ deseti para-puggala-vimutti-ñāṇe.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso-mana-sikārā, —|| ||</p>

					<p class="f4">'Ayaɱ puggalo tiṇṇaɱ saɱojanānaɱ parikkhayā Sot'āpanno bhavissati avinipāta-dhammo niyato sambodhi-parāyaṇo' ti.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo tiṇṇaɱ saɱojanānaɱ parikkhayā rāga-dosa-mohānaɱ tanuttā sakādāgimī bhavissati sakid eva imaɱ lokaɱ āgantvā dukkhass'antaɱ karissatī' ti.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo pañcannaɱ ora-m-bhāgiyānaɱ saɱojanānaɱ parikkhayā opapātiko tattha parinibbāyī anāvatti-dhammā tasmā lokā' ti.|| ||</p>

					<p class="f4">Jānāti bhante Bhagavā para-puggalaɱ paccattaɱ yoniso mana-sikārā, —|| ||</p>

					<p class="f4">'Ayaɱ puggalo āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharissatī' ti.|| ||</p>

					<p class="f4">Etad ānuttariyaɱ bhante para-puggala-vimutti-ñāṇe.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ para-puggala-vimutti-ñāṇe.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">15. Aparaɱ pana bhante etad ānuttariyaɱ yathā Bhagavā dhammāɱ deseti sassata-vādesu.|| ||</p>

					<p class="f4">Tayo me bhante sassata-vādā.|| ||</p>

					<p class="f4">Idha bhante ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati,||<br />
					yathā samāhite citte aneka-vihitaɱ pubbe-nivāsaɱ anussarati —||<br />
					seyyath'īdaɱ:|| ||</p>

					<p class="f4">Ekam pi jātiɱ,||<br />
					dve pi jātiyo,||<br />
					tisso pi jātiyo,||<br />
					catasso pi jātiyo,||<br />
					pañca pi jātiyo,||<br />
					dasa pi jātiyo,||<br />
					vīsam pi jātiyo,||<br />
					tiɱsam pi jātiyo,||<br />
					cattāsso pi jātiyo,||<br />
					pañcā pi jātiyo,||<br />
					dasa pi jātiyo,
					vīsatim pi jātiyo,
					tiɱsam pi jātiyo,
					cattārīsam pi jātiyo,
					jāti-satam pi,||<br />
					jāti-sahassam pi,||<br />
					jāti-sata-sahassam pi,||<br />
					anekāni pi jāti-satāni,||<br />
					anekāni pi jāti-sahassāni,||<br />
					anekāni pi jāti-sata-sahassāni,||<br />
					amutrāsiɱ evaɱ-nāmo,||<br />
					evaɱ-gotto evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					<a id="pg109"><span class="f2 g"><b>[109]</b></span></a> evam-āyu-pariyanto.|| ||</p>

					<p class="f4">So tato cuto amutra udapādiɱ.|| ||</p>

					<p class="f4">Tatrāpāsiɱ||<br />
					evaɱ-nāmo,||<br />
					evaɱ-gotto,||<br />
					evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">So evam āha.|| ||</p>

					<p class="f4">Atītam p'āhaɱ addhānaɱ jānāmi,||<br />
					'saɱvaṭṭi vā loko vivaṭṭi vā' ti, —||<br />
					anāgatam p'āhaɱ addhānaɱ jānāmi,||<br />
					'saɱvaṭṭissati vā loko vivaṭṭissati vā' ti.|| ||</p>

					<p class="f4">Sassato attā ca loko ca vañjho kuṭaṭṭho esika-ṭṭhāyī-ṭṭhito te ca sattā sandhāvanti saɱsaranti cavanti upapajjanti,||<br />
					atthi tv'eva sassati-saman' ti.|| ||</p>

					<p class="f4">Ayaɱ paṭhamo sassata-vādo.|| ||</p>

					<p class="f4">Puna ca paraɱ bhante idh'ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati,||<br />
					yathā samāhite citte aneka-vihitaɱ pubbe-nivāsaɱ anussarati —||<br />
					seyyath'īdaɱ:|| ||</p>

					<p class="f4">Ekam pi saɱvaṭṭa-vivaṭṭaɱ,||<br />
					dve pi saɱvaṭṭa-vivaṭṭāni,||<br />
					tiīṇi pi saɱvaṭṭa-vivaṭṭāni,||<br />
					catari pi saɱvaṭṭa-vivaṭṭāni,||<br />
					pañca pi saɱvaṭṭa-vivaṭṭāni,||<br />
					dasa pi saɱvaṭṭa-vivaṭṭāni,||<br />
					vīsam pi saɱvaṭṭa-vivaṭṭāni:||<br />
					amutrāsiɱ evaɱ-nāmo,||<br />
					evaɱ-gotto evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto amutra udapādiɱ.|| ||</p>

					<p class="f4">Tatrā pāsiɱ||<br />
					evaɱ-nāmo,||<br />
					evaɱ-gotto,||<br />
					evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">So evam āha:||<br />
					atītam kho āhaɱ addhānaɱ jānāmi,||<br />
					'saɱvaṭṭi pi loko||<br />
					vivaṭṭī pi loko,||<br />
					anāgataɱ ca kho āhaɱ addhānaɱ <a id="pg110"><span class="f2 g"><b>[110]</b></span></a> jānāmi saɱvaṭṭissati vā loko vivaṭṭissati vā ti.|| ||</p>

					<p class="f4">Sassato attā ca loko ca vañjho kuṭaṭṭho esikaṭṭhāyīṭṭhito,||<br />
					te ca sattā sandhāvanti saɱsaranti cavanti upapajjanti,||<br />
					Atthi tv'eva sassati-saman' ti.|| ||</p>

					<p class="f4">Ayaɱ bhante dutiyo sassata-vādo.|| ||</p>

					<p class="f4">Puna ca paraɱ bhante idh'ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati,||<br />
					yathā samāhite citte aneka-vihitaɱ pubbe-nivāsaɱ anussarati —||<br />
					seyyath'īdaɱ:|| ||</p>

					<p class="f4">Dasa pi saɱvaṭṭa-vivaṭṭāni,||<br />
					vīsam pi saɱvaṭṭa-vivaṭṭāni,||<br />
					tiɱsam pi saɱvaṭṭa-vivaṭṭāni,||<br />
					cattārīsam pi saɱvaṭṭa-vivaṭṭāni:||<br />
					amutrāsiɱ evaɱ-nāmo,||<br />
					evaɱ-gotto evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto amutra udapādiɱ.|| ||</p>

					<p class="f4">Tatrā pāsiɱ||<br />
					evaɱ-nāmo,||<br />
					evaɱ-gotto,||<br />
					evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">So evam āha:||<br />
					atītam kho āhaɱ addhānaɱ jānāmi,||<br />
					'saɱvaṭṭi pi loko||<br />
					vivaṭṭī pi loko,||<br />
					anāgataɱ ca kho āhaɱ addhānaɱ jānāmi saɱvaṭṭissati vā loko vivaṭṭissati vā ti.|| ||</p>

					<p class="f4">Sassato attā ca loko ca vañjho kuṭaṭṭho esikaṭṭhāyīṭṭhito,||<br />
					te ca sattā sandhāvanti saɱsaranti cavanti upapajjanti,||<br />
					Atthi tv'eva sassati-saman' ti.|| ||</p>

					<p class="f4">Ayaɱ bhante tatiyo sassatavādo|| ||</p>

					<p class="f4">Etad ānuttariyaɱ bhante sassata-vādesu.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ sassata-vādesu.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">16. Aparaɱ pana bhante etad ānuttariyaɱ,||<br />
					yathā Bhagavā dhammaɱ deseti pubbe-nivāsānussati-ñāṇe.|| ||</p>

					<p class="f4">Idha bhante ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati,||<br />
					yathā samāhite citte aneka-vihitaɱ pubbe-nivāsaɱ anussarati —||<br />
					seyyath'īdaɱ:|| ||</p>

					<p class="f4">Ekam pi jātiɱ,||<br />
					dve pi jātiyo,||<br />
					tisso pi jātiyo,||<br />
					catasso pi jātiyo,||<br />
					pañca pi jātiyo,||<br />
					dasa pi jātiyo,||<br />
					vīsam pi jātiyo,||<br />
					tiɱsam pi jātiyo,||<br />
					cattārīsam pi jātiyo,||<br />
					paññāsam pi jātiyo,||<br />
					jāti-satam pi,||<br />
					jāti-sahassam pi,||<br />
					jāti-sata-sahassam pi,||<br />
					aneke pi saɱvaṭṭa-kappe,||<br />
					aneke pi <a id="pg111"><span class="f2 g"><b>[111]</b></span></a> vivaṭṭa-kappe,||<br />
					aneke pi saɱvaṭṭa-vivaṭṭa-kappe:||<br />
					amutrāsiɱ evaɱ-nāmo,||<br />
					evaɱ-gotto evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto amutra udapādiɱ.|| ||</p>

					<p class="f4">Tatrā pāsiɱ||<br />
					evaɱ-nāmo,||<br />
					evaɱ-gotto,||<br />
					evaɱ-vaṇṇo,||<br />
					evam-āhāro,||<br />
					evaɱ-sukha-dukkha-paṭisaŋvedī,||<br />
					evam-āyu-pariyanto.|| ||</p>

					<p class="f4">So tato cuto idh'ūpapanno ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">Santi bhante devā yesaɱ na sakkā gaṇanāya vā saŋkhāto vā āyuɱ saŋkhātuɱ,||<br />
					api ca yasmiɱ yasmiɱ atta-bhāve abhinivuttha-pubbaɱ hoti,||<br />
					yadi vā rūpīsu,||<br />
					yadi vā arūpīsu,||<br />
					yadi vā saññīsu,||<br />
					yadi vā asaññisu,||<br />
					yadi vā n'eva-saññi-nāsaññisu.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="f4">Etad ānuttariyaɱ bhante pubbe-nivāsānussati-ñāṇe.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ pubbe-nivāsānussati-ñāṇe.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">17. Aparaɱ pana bhante etad ānuttariyaɱ yathā Bhagavā dhammaɱ deseti sattānaɱ cūtupapāta-ñāṇe.|| ||</p>

					<p class="f4">Idha bhante ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati||<br />
					yathā samāhite citte dibbena cakkhunā visuddhena atikkanta-mānusa-kena satte passati cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate yathā-kammūpage satte pajānāti:|| ||</p>

					<p class="f4">'Ime vata bhonto sattā||<br />
					kāya-du-c-caritena samannāgatā,||<br />
					vacī-du-c-caritena samannāgatā,||<br />
					mano-du-c-caritena samannāgatā,||<br />
					ariyānaɱ upavādakā,||<br />
					micchā-diṭṭhikā,||<br />
					micchā-diṭṭhi-kamma-samādānā,||<br />
					te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā,||<br />
					kāya-sucaritena samannāgatā,||<br />
					vacī-sucaritena samannāgatā,||<br />
					mano-sucaritena samannāgatā,||<br />
					ariyānaɱ anupavādakā,||<br />
					sammā-diṭṭhikā,||<br />
					sammā-diṭṭhi-kamma-samādānā,||<br />
					te kāyassa bhedā <a id="pg112"><span class="f2 g"><b>[112]</b></span></a> param maraṇā sugatiɱ saggaɱ lokaɱ upapannā' ti.|| ||</p>

					<p class="f4">Iti dibbena cakkhunā visuddhena atikkanta-mānusa-kena satte passati cavamāne upapajjamāne,||<br />
					hīne paṇīte suvaṇṇe dubbaṇṇe sugate duggate yathā-kammūpage satte pajānāti.|| ||</p>

					<p class="f4">Etad ānuttariyaɱ bhante sattānaɱ cut'upapāta-ñāṇe.|| ||</p>

					<p class="f4">Taɱ Bhagavā asesam abhijānāti,||<br />
					taɱ Bhagavato asesam abhijānato uttariɱ abhiññeyyaɱ n'atthi,||<br />
					yad abhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ sattānaɱ cut'upapāta-ñāṇe.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">18. Aparaɱ pana bhante etad ānuttariyaɱ yathā Bhagavā dhammaɱ deseti iddhi-vidhāsu.|| ||</p>

					<p class="f4">Dve'mā bhante iddhiyo.|| ||</p>

					<p class="f4">Atthi bhante iddhi yā sāsavā sa-upadhikā no ariyā' ti vuccati.|| ||</p>

					<p class="f4">Atthi bhante iddhi yā anāsavā anupadhikā ariyā' ti vuccati.|| ||</p>

					<p class="f4">Katamā ca bhante iddhi yā sāsavā sa-upadhikā no ariyā' ti vuccati?|| ||</p>

					<p class="f4">Idha bhante ekacco samaṇo vā brāhmaṇo vā||<br />
					ātappam anvāya,||<br />
					padhānam anvāya,||<br />
					anuyogam anvāya,||<br />
					appamādam anvāya,||<br />
					sammā-mana-sikāram anvāya,||<br />
					tathā-rūpaɱ ceto-samādhiɱ phusati yathā-samāhite citte aneka-vihitaɱ iddhi-vidhaɱ pacc'anubhoti:|| ||</p>

					<p class="f4">eko pi hutvā bahudhā hoti,||<br />
					bahudhā pi hutvā eko hoti,||<br />
					āvibhāvaɱ tiro-bhavaɱ tiro-kuḍḍaɱ tiro-pākāraɱ tiro-pabbataɱ asajja-māno gacchati seyyathā pi ākāse.|| ||</p>

					<p class="f4">Paṭhaviyā pi ummujja-nimujjaɱ karoti seyyathā pi udake,||<br />
					udake pi abhijjamāno gacchati seyyathā pi paṭhaviyaɱ,||<br />
					ākāse si pallaŋkena kamati seyyathā pi pakkhi sakuṇo.|| ||</p>

					<p class="f4">Ime pi candima-suriye evaɱ mahiddhike evaɱ mah-ā-nubhāve pāṇinā parimasati parimajjati.|| ||</p>

					<p class="f4">Yāva Brahma-lokā pi kāyena vasaɱ vatteti.|| ||</p>

					<p class="f4">Ayaɱ bhante iddhi yā sāsavā sa-upadhikā no ariyā ti vuccati.|| ||</p>

					<p class="f4">Katamā ca bhante iddhi yā anāsavā anupadhikā ariyā ti vuccati?|| ||</p>

					<p class="f4">Idha bhante bhikkhu sace ākankhati —||<br />
					paṭikule appaṭikūla-saññi vihareyyan ti,||<br />
					appaṭikūla-saññi tattha viharati.|| ||</p>

					<p class="f4">Sace ākankhati —||<br />
					appaṭikūle <a id="pg113"><span class="f2 g"><b>[113]</b></span></a> paṭikūla-saññi vihareyyan ti,||<br />
					paṭikūla-saññi tattha viharati.|| ||</p>

					<p class="f4">Sace ākankhati —||<br />
					paṭikūle ca appaṭikūle ca appaṭikūla-saññi vihareyyan ti appaṭikūla-saññi tattha viharati.|| ||</p>

					<p class="f4">Sace ākankhati —<br />
					apaṭikūle ca paṭikūle ca paṭikūla-saññi vihareyyan ti,||<br />
					paṭikūla-saññi tattha viharati.|| ||</p>

					<p class="f4">Sace ākankhati —||<br />
					paṭikūlañ ca appaṭikūlañ ca tad ubhayaɱ abhini-vajchetvā upekkhako vihareyyaɱ sato sampajāno' ti,||<br />
					upekkhako tattha viharati sato sampajāno.|| ||</p>

					<p class="f4">Ayaɱ pana bhante iddhi anāsavā anupadhikā ariyā ti vuccati.|| ||</p>

					<p class="f4">Etad ānuttariyaɱ bhante iddhividhāsu.|| ||</p>

					<p class="f4">Taɱ Bhagavā asesamabhijānāti.|| ||</p>

					<p class="f4">Taɱ Bhagavato asesamabhijānato uttariɱ abhiññeyyaɱ n'atthi,||<br />
					yadabhijānaɱ añño samaṇo vā brāhmaṇo vā Bhagavatā bhiyyo'bhiññataro assa yad idaɱ iddhi-vidhāsu.|| ||</p>

					<p class="f4">19. Yan taɱ bhante saddhena kula-puttena pattabbaɱ āraddha-viriyena thāmavatā purisa-thāmena purisa-viriyena purisa-parakkamena purisa-dhorayhena,||<br />
					anuppattaɱ taɱ Bhagavatā.|| ||</p>

					<p class="f4">Na ca bhante Bhagavā kāmesu kāma-sukhallikānuyoga-yutto hīnaɱ gammaɱ pothujjanikaɱ anariyaɱ anattha-saɱhitaɱ,||<br />
					na ca atta-kilamathānuyoga anuyutto dukkhaɱ anariyaɱ anattha-saɱhitaɱ,||<br />
					catunnaɱ Bhagavā jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī akiccha-lābhī akasira-lābhī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Sace maɱ bhante evaɱ puccheyya —|| ||</p>

					<p class="f4">'Kin nu kho āvuso Sāriputta,||<br />
					ahesuɱ atītam addhānaɱ aññe samaṇo vā brāhmaṇā vā Bhagavatā bhiyyo'bhiññatarā sambodhiyan' ti?|| ||</p>

					<p class="f4">Evaɱ puṭṭho ahaɱ bhante 'no' ti vadeyyaɱ.|| ||</p>

					<p class="f4">Sace pana maɱ bhante evaɱ puccheyya —|| ||</p>

					<p class="f4">'Kiɱ pan'āvuso Sāriputta bhavissanti anāgatam addhānaɱ aññe samaṇā vā brāhmaṇā vā Bhagavatā bhiyyo'bhiññatarā sabbodhiyan' ti?|| ||</p>

					<p class="f4">Evaɱ puṭṭho ahaɱ bhante 'no' ti <a id="pg"><span class="f2 g"><b>[114]</b></span></a> vadeyyaɱ.|| ||</p>

					<p class="f4">'Kiɱ pan'āvuso Sāriputta atth'etarahi añño samaṇo vā brāhmaṇo vā Bhagavatā bhiyyo'bhiññataro sambodhiyan' ti?|| ||</p>

					<p class="f4">Evaɱ puṭṭho ahaɱ bhante 'no' ti vadeyyaɱ.|| ||</p>

					<p class="f4">Sace pana maɱ bhante evaɱ puccheyya —|| ||</p>

					<p class="f4">"Kin nu kho āvuso Sāriputta ahesuɱ atītam addhānaɱ aññe samaṇo vā brāhmaṇā vā Bhagavatā samasamā sambodhiyan' ti?|| ||</p>

					<p class="f4">Evaɱ puṭṭho ahaɱ bhante 'evan' ti vadeyyaɱ.|| ||</p>

					<p class="f4">Sace pana maɱ bhante evaɱ puccheyya —|| ||</p>

					<p class="f4">'Kiɱ pan'āvuso Sāriputta,||<br />
					bhavissanti anāgatam addhānaɱ aññe samaṇo vā brāhmaṇā vā Bhagavatā samasamā sambodhiyan' ti?|| ||</p>

					<p class="f4">Evaɱ puṭṭho ahaɱ bhante 'evan' ti vadeyyaɱ.|| ||</p>

					<p class="f4">Sace pana maɱ bhante evaɱ puccheyya —|| ||</p>

					<p class="f4">'Kiɱ pan'āvuso Sāriputta atth'etarahi aññe samaṇo vā brāhmaṇā vā Bhagavatā samasamā sambodhiyan' ti?|| ||</p>

					<p class="f4">Evaɱ puṭṭho ahaɱ bhante 'no' ti vadeyyaɱ.|| ||</p>
					<p class="f4">Sace pana maɱ bhante evaɱ puccheyya —|| ||</p>

					<p class="f4">'Kasmā pan'āyasmā Sāriputto ekaccaɱ abbhanujānāti ekaccaɱ nābbhanujānātī' ti?|| ||</p>

					<p class="f4">Evaɱ puṭṭho ahaɱ bhante evaɱ vyākareyyaɱ —|| ||</p>

					<p class="f4">'Sammukhā me taɱ āvuso Bhagavato sutaɱ,||<br />
					sammukhā paṭiggahitaɱ.'|| ||</p>

					<p class="f4">Ahesuɱ atītam addhānaɱ arahanto Sammā-Sam-Buddhā mayā samasamā sambodhiyan ti.|| ||</p>

					<p class="f4">Sammukhā me taɱ āvuso Bhagavato sutaɱ,||<br />
					sammukhā paṭiggahitaɱ:||<br />
					bhavissanti anāgatam addhānaɱ arahanto Sammā-Sam-Buddhā mayā samasamā sambodhiyan ti.|| ||</p>

					<p class="f4">Sammukhā me taɱ āvuso Bhagavato sutaɱ sammukhā paṭiggahitaɱ:</p>

					<p class="f4">"Aṭṭhānam etaɱ anavakāso yaɱ ekissā loka-dhātuyā dve arahanto Sammā-Sam-Buddhā apubbaɱ acarimaɱ uppajeyyuɱ||<br />
					n'etaɱ ṭhānaɱ vijjatī" ti.|| ||</p>

					<p class="f4">Kacc'āhaɱ bhante <a id="pg115"><span class="f2 g"><b>[115]</b></span></a> evaɱ puṭṭho evaɱ vyākaramāno vutta-vādī c'eva Bhagavato homi.|| ||</p>

					<p class="f4">Na ca Bhagavantaɱ abhutena abbh'ācikkhāmi,||<br />
					dhammassa cānudhammaɱ vyākaromi,||<br />
					na ca koci saha-dhammiko||<br />
					vādānuvādo gārayhaɱ ṭhānaɱ āga-c-chatī" ti?</p>

					<p class="f4">17. "Taggha tvaɱ Sāriputta evaɱ puṭṭho evaɱ vyākaramāno vutta-vādi c'eva mama hosi,||<br />
					na ca maɱ abhutena abbh'ācikkhasi,||<br />
					dhammassa cānudhammaɱ vyākarosi,||<br />
					na ca koci saha-dhammiko vādānuvādo gārayhaɱ ṭhānaɱ āga-c-chati" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">21. Evaɱ vutte āyasmā Udāyī Bhagavantaɱ etad avoca:|| ||</p>

					<p class="f4">"Acchariyaɱ bhante||<br />
					abbhūtaɱ bhante||<br />
					Tathāgatassa apapicchatā santuṭṭhitā sallekhatā,||<br />
					yatra hī nāma Tathāgato evaɱ mahiddhiko evaɱ mah-ā-nubhāvo,||<br />
					atha ca pana na attānaɱ pātu-karissati.|| ||</p>

					<p class="f4">Ekam ekaɱ ce pi ito bhante dhammaɱ añña-titthiyā paribbājakā attani samanupasseyyuɱ,||<br />
					te tāvataken'eva paṭākaɱ parihareyyuɱ.|| ||</p>

					<p class="f4">Acchariyaɱ bhante||<br />
					abbhūtaɱ bhante||<br />
					Tathāgatassa appicchatā santuṭṭhitā sallekhatā,||<br />
					yatra hi nāma Tathāgato evaɱ mahiddhiko evaɱ mahānubhavo,||<br />
					atha ca pana na attānaɱ pātu-karissatī" ti.|| ||</p>

					<p class="f4">"Passa kho tvaɱ Udāyi:|| ||</p>

					<p class="f4">Tathāgatassa appicchatā santuṭṭhitā sallekhatā,||<br />
					yatra hi nāma Tathāgato evaɱ mahiddhiko evaɱ mah-ā-nubhāvo,||<br />
					atha ca pana na attānaɱ pātu-karissatī ti.|| ||</p>

					<p class="f4">Ekam ekaɱ ce pi ito Udāyi dhammaɱ añña-titthiyā paribbājakā attani samanupasseyyuɱ,||<br />
					te tāvataken'eva paṭākaɱ parihareyyuɱ.|| ||</p>

					<p class="f4">Passa kho tvaɱ udāyi:|| ||</p>

					<p class="f4">Tathāgatassa apapicchatā santuṭṭhitā sallekhatā,||<br />
					yatra hi nāma Tathāgato evaɱ mahiddhiko evaɱ mah-ā-nubhāvo,||<br />
					atha ca pana na attānaɱ pātu-karissatī" ti.|| ||</p>

					<p class="f4"><a id="pg116"><span class="f2 g"><b>[116]</b></span></a> 22.Atha kho Bhagavā āyasmantaɱ Sāriputtaɱ āmantesi:|| ||</p>

					<p class="f4">"Tasmā-t-iha tvaɱ Sāriputta imaɱ dhamma-pariyāyaɱ abhikkhaṇaɱ bhāseyyāsi bhikkhunaɱ bhikkhunīnaɱ upāsakānaɱ upāsikānaɱ.|| ||</p>

					<p class="f4">Yesam pi hi Sāriputta mogha-purisānaɱ bhavissati Tathāgate kaŋkhā vā vimati vā tesam imaɱ dhamma-pariyāyaɱ sutvā yā Tathāgate kaŋkhā vā vimati vā sā pahiyyissatī" ti.|| ||</p>

					<p class="f4">Iti h'idaɱ āyasmā Sāriputto Bhagavato sammukhā sampasādaɱ pavedesi.|| ||</p>

					<p class="f4">Tasmā imassa veyyā-karaṇassa Sampasādaniyan t'eva adhivacanan ti.|| ||</p>

					<p class="f4 ctr">Sampasādaniya Suttaɱ<br />
					pañcamaɱ|| ||</p>

					<p>&nbsp;</p>

					<hr class="demi" />

					<p class="lgqt"><sup>[<a id="edn1" href="#edfn1">ed1</a>]</sup> Missing in PTS.</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>