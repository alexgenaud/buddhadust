<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Dīgha Nikāya, Sutta 33, The Sangiti Suttantam, Eights." />
<title>DN 33.8: Sangiti Suttanta: Aṭṭhakam</title>
</head>

<body>

<p class="ctr"><img src="../../../resources/images/dighapage.jpg" alt="Dīgha Nikāya" width="576" height="42"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Dīgha Nikāya</h4>

					<h4 class="ctr"><a href="../../../backmatter/indexes/sutta/dn/idx_digha_nikaya.htm#p33">Sutta 33</a></h4>

					<h1>Saŋgīti Suttantaɱ</h1>

					<p class="ctr f1">Adapted from the digital version of the <b>Sri Lanka Buddha Jayanti Tripitaka Series</b></p>

					<p>&nbsp;</p>

					<hr />

					<p>&nbsp;</p>

					<p class="f4">Atthi kho āvuso tena Bhagavatā jānatā passatā arahatā Sammā-Sam-Buddhena aṭṭhadhammā sammad-akkhātā. Tattha sabbeh'eva saŋgāyitabbaɱ na vivaditabbaɱ, yatha-yidaɱ Brahma-cariyaɱ addhaniyaɱ assa cira-ṭṭhitikaɱ, tad assa bahu-jana-hitāya bahu-jana-sukhāya lokānukampāya atthāya hitāya sukhāya deva-manussānaɱ.</p>

					<p class="f4">Katame aṭṭha?</p>

					<p class="f4"><span class="f3">[<a id="p8.01">8.01</a>][<a href="../../../dhamma-vinaya/pts/dn/dn.33.08.rhyt.pts.htm#p8.01">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.01">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.01">olds</a>]</span> Aṭṭha micchattā:<br />
					Micchā-diṭṭhi, micchā-saɱkappo, miccā-vācā, micchā-kammanto, micchā-ājīvo, micchā-vāyāmo, micchā-sati, micchā-samādhi.</p>

					<p class="f4"> <a id="pg255"><span class="f2 g"><b>[255]</b></span></a>[<a id="p8.02">8.02</a>][<a href="../../../dhamma-vinaya/pts/dn/dn.33.08.rhyt.pts.htm#p8.02">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.02">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.02">olds</a>] Aṭṭha sammattā:<br />
					Sammā-diṭṭhi, sammā-saɱkappo, sammā-vācā, sammā-kammanto, sammā-ājīvo, sammā-vāyāmo, sammā-sati, sammā-samādhi.</p>

					<p class="f4"><span class="f3">[<a id="p8.03">8.03</a>][<a href="../../../dhamma-vinaya/pts/dn/dn.33.08.rhyt.pts.htm#p8.03">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.03">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.03">olds</a>]</span> Aṭṭha puggalā dakkhiṇeyyā:<br />
					Sot'āpanno, sot'āpatti-phala-sacchi-kiriyāya paṭi-panno, sakad-āgāmī, Sakad-āgāmi-phala-sacchi-kiriyāya paṭi-panno, Anāgāmī, Anāgāmi-phala-sacchi-kiriyāya paṭi-panno, arahā, Arahatta-phala-sacchi-kiriyāya paṭi-panno.</p>

					<p class="f4"><span class="f3">[<a id="p8.04">8.04</a>][<a href="../../../dhamma-vinaya/pts/dn/dn.33.08.rhyt.pts.htm#p8.04">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.04">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.04">olds</a>]</span> Aṭṭha kusīta-vatthūni:<br />
					Idh'āvuso bhikkhunā kammaɱ kātabbaɱ hoti. Tassa evaɱ hoti: 'Kammaɱ kho me kātabbaɱ bhavissati, kammaɱ kho pana me karontassa kāyo kilamissati, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ paṭhamaɱ kusīta-vatthu.<br />
					Puna ca paraɱ āvuso bhikkhunā kammaɱ kataɱ hoti. Tassa evaɱ hoti: 'Ahaɱ kho kammaɱ akāsiɱ, kammaɱ kho pana me karontassa kāyo kilanto, hadāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ dutiyaɱ kusīta-vatthu.<br />
					Puna ca paraɱ āvuso bhikkhunā Maggo gantabbo hoti. Tassa evaɱ hoti: 'Maggo kho me gantabbo bhavissati, Maggaɱ kho pana me gacchantassa kāyo kilamissati, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ tatiyaɱ kusita-vatthu.<br />
					Puna ca paraɱ āvuso bhikkhunā Maggo gato hoti. Tassa evaɱ hoti: 'Ahaɱ kho Maggaɱ agamāsiɱ, Maggaɱ kho pana me gacchantassa kāyo kilanto, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchitakassa sacchi-kiriyāya. Idaɱ catutthaɱ kusīta-vatthu.<br />
					Puna ca paraɱ āvuso bhikkhu gāmaɱ vā nigamaɱ vā piṇḍāya caranto na labhati lūkhassa vā paṇītassa vā bhojanassa yāva-datthaɱ pāripūriɱ. Tassa evaɱ hoti: 'Ahaɱ kho gāmaɱ vā nigamaɱ vā <a id="pg256"><span class="f2 g"><b>[256]</b></span></a> piṇḍāya caranto nālatthaɱ lūkhassa vā paṇītassa vā bhojanassa yāva-datthaɱ pāripūriɱ, tassa me kāyo kilanto akammañño, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ pañcamaɱ kusīta-vatthu.<br />
					Puna ca paraɱ āvuso bhikkhu gāmaɱ vā nigamaɱ vā piṇḍāya caranto na labhati lūkhassa vā paṇītassa vā bhojanassa yāva-datthaɱ pāripūriɱ. Tassa evaɱ hoti: 'Ahaɱ kho gāmaɱ vā nigamaɱ vā piṇḍāya caranto alatthaɱ lūkhassa vā paṇītassa vā bhojanassa yāva-datthaɱ pāripūriɱ, tassa me kāyo garuko akammañño, māsācitaɱ maññe, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ chaṭṭhaɱ kusīta-vatthu.<br />
					Puna ca paraɱ āvuso bhikkhuno uppanno hoti appamattako ābādho. Tassa evaɱ hoti: 'Uppanno kho me appamattako ābādho, atthi kappo nipajjituɱ, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ sattamaɱ kusīta-vatthu.<br />
					Puna ca paraɱ, āvuso bhikkhu gilānā vuṭṭhito1 hoti, acira-vuṭṭhito gelaññā. Tassa evaɱ hoti: 'Ahaɱ kho gilānā vuṭṭhito acira-vuṭṭhito gelaññā, tassa me kāyo dubbalo akammañño, handāhaɱ nipajjāmī' ti. So nipajjati, na viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ aṭṭhamaɱ kusīta-vatthu.</p>

					<p class="f4"><span class="f3">[<a id="p8.05">8.05</a>][<a href="../../../dhamma-vinaya/pts/dn/dn.33.08.rhyt.pts.htm#p8.05">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.05">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.05">olds</a>]</span> Aṭṭha ārambha-vatthūni:<br />
					Idh'āvuso bhikkhunā kammaɱ kātabbaɱ hoti. Tassa evaɱ hotī; 'Kammaɱ kho me kātabbaɱ bhavissati, kammaɱ kho pana me karontena na sukaraɱ Buddhānaɱ sāsanaɱ mana-sikātuɱ. Handāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ paṭhamaɱ ārambha-vatthu.<br />
					Puna ca paraɱ āvuso, bhikkhunā <a id="pg257"><span class="f2 g"><b>[257]</b></span></a> kammaɱ kataɱ hoti. Tassa evaɱ hoti: 'Ahaɱ kho kammaɱ akāsiɱ, kammaɱ kho pan'āhaɱ karonto nāsakkhiɱ Buddhānaɱ sāsanaɱ mana-sikātuɱ. Handāhaɱ virayaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ dutiyaɱ ārambha-vatthu.<br />
					Puna ca paraɱ āvuso bhikkhunā Maggo gantabbo hoti. Tassa evaɱ hoti: 'Maggo kho me gantabbo bhavissati. Maggaɱ kho pana me gacchantena na sukaraɱ Buddhānaɱ sāsanaɱ mana-sikātuɱ. Handāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ tatiyaɱ ārambha-vatthu.<br />
					Puna ca paraɱ āvuso bhikkhunā Maggo gato hoti. Tassa evaɱ hoti: 'Ahaɱ kho Maggaɱ agamāsiɱ. Maggaɱ kho pan'āhaɱ gacchanto nāsakkhiɱ Buddhānaɱ sāsanaɱ mana-sikātuɱ. Handāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya, idaɱ catutthaɱ ārambha-vatthu.<br />
					Puna ca paraɱ āvuso bhikkhu gāmaɱ vā nigamaɱ vā piṇḍāya caranto na labhati lūkhassa vā paṇītassa vā bhojanassa yāva-datthaɱ pāripūriɱ. Tassa evaɱ hoti: 'Ahaɱ kho gāmaɱ vā nigamaɱ piṇḍāya caranto nālanthaɱ lūkhassa vā paṇītassa vā bhojanassa yāva-datthaɱ pāripūriɱ. Tassa me kāyo lahuko kammañño. Hadāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ pañcamaɱ ārambha-vatthu.<br />
					Puna ca paraɱ āvuso bhikkhu gāmaɱ vā nigamaɱ vā piṇḍāya caranto labhati lūkhassa vā paṇītassa vā bhojanassa yāva-datthaɱ pāripūriɱ. Tassa evaɱ hoti: 'Ahaɱ kho gāmaɱ vā nigamaɱ vā piṇḍāya caranto alatthaɱ lūkhassa vā paṇītassa vā bhojanassa yāva-datthaɱ pāripūriɱ. Tassa me kāyo balavā kammañño. Handāhaɱ viriyaɱ ārabhāmi, appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ chaṭṭhaɱ ārambha-vatthu.<br />
					Puna ca paraɱ āvuso bhikkhuno uppanno hoti appamattako ābādho tassa evaɱ hoti: 'Uppanno kho me ayaɱ appamattako. Ābādho ṭhānaɱ kho pan'etaɱ vijjati yaɱ me ābādho pavaḍḍheyya, handāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. <a id="pg258"><span class="f2 g"><b>[258]</b></span></a> Idaɱ sattamaɱ ārambha-vatthu.<br />
					Puna ca paraɱ āvuso bhikkhu gilānā vuṭṭhito hoti acira-vuṭṭhito gelaññā. Tassa evaɱ hoti: 'Ahaɱ kho gilānā vuṭṭhito1 acira-vuṭṭhito gelaññā. Ṭhānaɱ kho pan'etaɱ vijjati yaɱ me ābādho paccudāvatteyya, handāhaɱ viriyaɱ ārabhāmi appattassa pattiyā anadhi-gatassa adhigamāya asacchi-katassa sacchi-kiriyāyā' ti. So viriyaɱ ārabhati appattassa pattiyā anadhi-gatassa adhigamāya asacchi-katassa sacchi-kiriyāya. Idaɱ aṭṭhamaɱ ārambha-vatthu.</p>

					<p class="f4"><span class="f3">[<a id="p8.06">8.06</a>][<a href="../../../dhamma-vinaya/pts/dn/dn.33.08.rhyt.pts.htm#p8.06">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.06">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.06">olds</a>]</span> Aṭṭha dāna-vatthūni:<br />
					Āsajja dānaɱ deti.<br />
					Bhayā dānaɱ deti.<br />
					'Adāsi me' ti dānaɱ deti.<br />
					'Dassati me' ti dānaɱ deti.<br />
					'Sāhu dānan' ti dānaɱ deti.<br />
					'Ahaɱ pacāmi, ime na pacanti, nārahāmi pacanto apacantānaɱ na dātu'n' ti dānaɱ deti.<br />
					'Imaɱ me dānaɱ dadato kalyāṇo kitti-saddo abbhuggacchatī' ti dānaɱ deti.<br />
					Cittālaŋkāra-cittaparikkhāratthaɱ dānaɱ deti.</p>

					<p class="f4"><span class="f3">[<a id="p8.07">8.07</a>][<a href="../../../dhamma-vinaya/pts/dn/dn.33.08.rhyt.pts.htm#p8.07">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.07">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.07">olds</a>]</span> Aṭṭha dān'ūpapattiyo:<br />
					Idh'āvuso ekacco dānaɱ deti, Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. So passati khattiya-mahāsālaɱ vā brāhmaṇa-mahāsālaɱ vā gahapati-mahāsālaɱ vā pañcahi kāma-guṇehi samappitaɱ samaŋgībhūtaɱ paricāraya-mānaɱ. Tassa evaɱ hoti 'Aho vatāhaɱ kāyassa bhedā param maraṇā khattiya-mahā-sālānaɱ vā brāhmaṇa-mahā-sālānaɱ vā gahapati-mahā-sālānaɱ vā saha-vyataɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saɱ- <a id="pg259"><span class="f2 g"><b>[259]</b></span></a> vattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Cātu-m-mahā-rājikā devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maranā Cātu-m-mahā-rājikānaɱ devānaɱ sahabyātaɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Tāvatiɱsā devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maranā Tāvatiɱsānaɱ devānaɱ sahabyātaɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ vānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Yāmā devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maranā Yāmānaɱ devānaɱ sahabyātaɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Tusitā devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maraṇā Tusitānaɱ devānaɱ sahabyātaɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Nimmāṇaratī devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maraṇā Nimmāṇaratīnaɱ devānaɱ saha-vyataɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekaccodānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Paranimmita-vasavattī devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maraṇā Paranimmita-vasavattīnaɱ devānaɱ saha-vyataɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraɱ āvuso idh'ekacco dānaɱ deti Samaṇassa vā Brāhmaṇassa vā annaɱ pānaɱ vatthaɱ yānaɱ mālā-gadha-vilepanaɱ seyyāvasatha-padīpeyyaɱ. So yaɱ deti taɱ paccāsiɱsati. Tassa sutaɱ hoti 'Brahma-kāyikā devā dīghā-yukā vaṇṇa-vanto sukha-bahulā' ti. Tassa evaɱ hoti 'Aho vatāhaɱ kāyassa bhedā param maraṇā brahma-kāyikānaɱ devānaɱ saha-vyataɱ upapa-j-jeyyan' ti. So taɱ cittaɱ dahati, taɱ cittaɱ adhiṭṭhāti, taɱ cittaɱ bhāveti. Tassa taɱ cittaɱ hīne vimuttaɱ uttariɱ abhāvitaɱ tatr'upapattiyā saŋvattati. Tañ ca kho <a id="pg260"><span class="f2 g"><b>[260]</b></span></a> sīla-vato vadāmi no du-s-sīlassa. Vīta-rāgassa no sarāgassa. Ijjhat'āvuso sīla-vato ceto-paṇidhi suddhattā.</p>

					<p class="f4"><span class="f3">[<a id="p8.08">8.08</a>][<a href="../../../dhamma-vinaya/pts/dn/dn.33.08.rhyt.pts.htm#p8.08">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.08">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.08">olds</a>]</span> Aṭṭha parisā:<br />
					Khattiya-parisā, Brāhmaṇa-parisā, gahapati-parisā, Samaṇa-parisā, Cātummahārājika-parisā, Tāvatiɱsa-parisā, Māra-parisā, Brahma-parisā.</p>

					<p class="f4"><span class="f3">[<a id="p8.09">8.09</a>][<a href="../../../dhamma-vinaya/pts/dn/dn.33.08.rhyt.pts.htm#p8.09">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.09">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.09">olds</a>]</span> Aṭṭha loka-dhammā:<br />
					Lābho ca, alābho ca, yaso ca, ayaso ca, nindā ca, pasaɱsā ca, sukhañ ca, dukkhañ ca.</p>

					<p class="f4"><span class="f3">[<a id="p8.10">8.10</a>][<a href="../../../dhamma-vinaya/pts/dn/dn.33.08.rhyt.pts.htm#p8.10">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.10">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.10">olds</a>]</span> Aṭṭha abhibh'āyatanāni:<br />
					Ajjhattaɱ rūpa-saññi eko bahiddhā rūpāni passati parittāni suvaṇṇa-dubbaṇṇāni, tāni Abhibhuyya 'Jānāmi passāmī' ti evaɱ-saññī hoti. Idaɱ paṭhamaɱ abhibh'āyatanaɱ.<br />
					Ajjhattaɱ rūpa-saññi eko bahiddhā rupāni passati appamāṇāni suvaṇṇa-dubbaṇṇāni, tāni Abhibhuyya 'Jānāmi passāmī' ti evaɱ saññī hoti. Idaɱ dutiyaɱ abhibh'āyatanaɱ.<br />
					Ajjhattaɱ arūpa-saññī eko bahiddhā rūpāni passati parittāni suvaṇṇa-dubbaṇṇāni, tāni abibhuyya 'Jānāmi passāmī' ti evaɱ saññi hoti. Idaɱ tatiyaɱ abhibh'āyatanaɱ.<br />
					Ajjhattaɱ arūpa-saññi eko bahiddhā rūpāni passati appamāṇāni suvaṇṇa-dubbanṇāni, tāni Abhibhuyya 'Jānāmi passāmī' ti evaɱ saññī hoti. Idaɱ catutthaɱ abhibh'āyatanaɱ.<br />
					Ajjhattaɱ arūpa-saññī eko bahiddhā rūpāni passati nīlāni nīla-vaṇṇāni nīla-nidassanāni nīla-nibhāsāni - seyyathā pi nāma ummā-pupphaɱ nīlaɱ nīla-vaṇṇaɱ nīla-nidassanaɱ nīla-nibhāsaɱ - seyyathā vā pana taɱ vatthaɱ Bārāṇaseyyakaɱ ubhato bhāga-vimaṭṭhaɱ nīlaɱ nīla-vaṇṇaɱ nīla-nidassanaɱ nila-nibhāsaɱ - evam eva ajjhattaɱ arūpa-saññī eko bahiddhā rūpāni passati <a id="pg261"><span class="f2 g"><b>[261]</b></span></a> nīlāni nīla-vaṇṇāni nīla-nidassanāni nīla-nibhāsāni, tāni Abhibhuyya 'Jānāmi passāmī' ti evaɱ-saññī hoti. Idaɱ pañcamaɱ abhibh'āyatanaɱ.<br />
					Ajjhattaɱ arūpa-saññī eko bahiddhā rūpāni passati pītāni pīta-vaṇṇāni pīta-nidassanāni pīta-nibhāsāni - seyyathā pi nāma kaṇikārapupphaɱ pītaɱ pīta-vaṇṇaɱ pīta-nidassanaɱ pīta-nibhāsaɱ - seyyathā vā pana taɱ vatthaɱ Bārāṇaseyyakaɱ ubhato-bhāga-vimaṭṭhaɱ pītaɱ pīta-vaṇṇaɱ pīta-nidassanaɱ pīta-nibhāsaɱ - evam eva ajjhattaɱ arūpa-saññī eko bahiddhā rūpāni passati pītāni pīta-vaṇṇāni pīta-nidassanāni pīta-nibhāsāni, tāni Abhibhuyya 'Jānāmi passāmī' ti evaɱ-saññī hoti. Idaɱ chaṭṭhaɱ abhibh'āyatanaɱ.<br />
					Ajjhattaɱ arūpa-saññī eko bahiddhā rūpāni passati lohita-kāni lohitaka-vaṇṇāni lohitaka-nidassanāni lohitaka-nibhāsāni - seyyathā pi nāma bandhujīvakapupphaɱ lohitakaɱ lohitaka-vaṇṇaɱ lohitaka-nidassanaɱ lohitaka-nibhāsaɱ - seyyathā vā pana taɱ vatthaɱ Bārāṇaseyyakaɱ ubhato-bhāga-vimaṭṭhaɱ lohitakaɱ lohitaka-vanṇaɱ lohitaka-nidassanaɱ lohitaka-nibhāsaɱ - evam eva ajjhattaɱ arūpa-saññī eko bahiddhā rūpāni passati lohita-kāni lohitaka-vaṇṇāni lohitaka-nidassanāni lohitaka-nibhāsāni, tāni Abhibhuyya 'Jānāmi passāmī' ti evaɱ saññī hotī. Idaɱ sattamaɱ abhihāyatanaɱ.<br />
					Ajjhattaɱ arūpa-saññī eko bahiddhā rūpāni passatī odātāni odāta-vaṇṇāni odāta-nidassanāni odāta-nibhāsāni - seyyathā pi nāma osadhī-tārakā odātā odāta-vaṇṇā odāta-nidassanā odāta-nibhāsā - seyyathā vā pana taɱ vatthaɱ Bārāṇayeyyakaɱ ubhato-bhāga-vimaṭṭhaɱ odātaɱ odāta-vaṇṇaɱ odāta-nidassanaɱ odāta-nibhāsaɱ - evam eva ajjhattaɱ arūpa-saññī eko bahiddhā rūpāni passati odātāni odāta-vaṇṇāni odāta-nidassanāni odāta-nibhāsāni, tāni Abhibhuyya 'Jānāmi passāmī' ti evaɱ saññī hoti. Idaɱ aṭṭhamaɱ abhibh'āyatanaɱ.</p>

					<p class="f4"><span class="f3">[<a id="p8.11">8.11</a>][<a href="../../../dhamma-vinaya/pts/dn/dn.33.08.rhyt.pts.htm#p8.11">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.11">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.11">olds</a>]</span> Aṭṭha vimokkhā:<br />
					Rūpī rūpāni passati. Ayaɱ paṭhamo vimokkho.
					Ajjhattaɱ arūpa-saññī eko <a id="pg262"><span class="f2 g"><b>[262]</b></span></a> bahiddhā rūpāni passati. Ayaɱ dutiyo vimokkho.<br />
					'Subhan' t'eva adhimutto hoti. Ayaɱ tatiyo vimokkho.<br />
					Sabbaso rūpa-saññānaɱ samati-k-kamā paṭigha-saññānaɱ attha-gamā nānatta-saññānaɱ amanasi-kārā 'Ananto ākāso' ti Ākāsanañ-c'āyatanaɱ upasampajja viharati. Ayaɱ catuttho vimokkho.<br />
					Sabbaso ākāsānāñcāyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja viharati. Ayaɱ pañcamo vimokkho.<br />
					Sabbaso Viññāṇañ-c'āyatanaɱ samati-k-kamma 'N'atthi kiñcī' ti Ākiñcaññ'āyatanaɱ upasampajja viharati. Ayaɱ chaṭṭho vimokkho.<br />
					Sabbaso Ākiñcaññ'āyatanaɱ samati-k-kamma n'evasaññā-nāsaññāyatanaɱ upasampajja viharati. Ayaɱ sattamo vimokkho.<br />
					Sabbaso n'evasaññā-nāsaññāyatanaɱ samati-k-kamma saññā-vedayita-nirodhaɱ upasampajja viharati. Ayaɱ aṭṭhamo vimokkho.</p>

					<p class="f4">Ime kho āvuso tena Bhagavatā jānatā passatā arahatā Sammā-Sam-Buddhena atthā dhammā sammad-akkhātā. Tattha sabbeh'eva saŋgāyitabbaɱ na vivaditabbaɱ, yatha-yidaɱ Brahma-cariyaɱ addhaniyaɱ  assa cira-ṭṭhitikaɱ, tad assa bahu-jana-hitāya bahu-jana-sukhāya lokānukampāya atthāya hitāya sukhāya deva-manussānaɱ.</p>

					<hr />

					<p class="ctr" style="margin-top: 4px">&nbsp;[<a href="../../../dhamma-vinaya/pali/dn/dn.33.01-02.pali.bd.htm">Ones and Twos</a>]
					&nbsp;[<a href="../../../dhamma-vinaya/pali/dn/dn.33.03.pali.bd.htm">Threes</a>]
					&nbsp;[<a href="../../../dhamma-vinaya/pali/dn/dn.33.04.pali.bd.htm">Fours</a>]
					&nbsp;[<a href="../../../dhamma-vinaya/pali/dn/dn.33.05.pali.bd.htm">Fives</a>]
					&nbsp;[<a href="../../../dhamma-vinaya/pali/dn/dn.33.06.pali.bd.htm">Sixes</a>]
					&nbsp;[<a href="../../../dhamma-vinaya/pali/dn/dn.33.07.pali.bd.htm">Sevens</a>]
					&nbsp;[<a href="../../../dhamma-vinaya/pali/dn/dn.33.08.pali.bd.htm">Eights</a>]
					&nbsp;[<a href="../../../dhamma-vinaya/pali/dn/dn.33.09.pali.bd.htm">Nines</a>]
					&nbsp;[<a href="../../../dhamma-vinaya/pali/dn/dn.33.10.pali.bd.htm">Tens</a>]</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>