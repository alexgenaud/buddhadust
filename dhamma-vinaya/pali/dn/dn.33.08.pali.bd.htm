<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../resources/admin/styles/newcommon.css">
<meta name="description" content="The Pali text of Dīgha Nikāya, Sutta 33, The Saṇgiti Suttantam, Eights." />
<title>DN 33.8: Saṇgiti Suttanta: Aṭṭhakam</title>
</head>

<body>

<p class="ctr"><img src="../../../resources/images/dighapage.jpg" alt="Dīgha Nikāya" width="576" height="42"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Dīgha Nikāya</h4>

					<h4 class="ctr"><a href="../../../backmatter/indexes/sutta/dn/idx_digha_nikaya.htm#p33">Sutta 33</a></h4>

					<h1>Saṇgīti Suttantaṃ</h1>

					<p class="ctr f1">Adapted from the digital version of the <b>Sri Lanka Buddha Jayanti Tripitaka Series</b></p>

					<p>&nbsp;</p>

					<hr />

					<p>&nbsp;</p>

					<p class="f4">Atthi kho āvuso tena Bhagavatā jānatā passatā arahatā Sammā Sambuddhena aṭṭhadhammā sammad-akkhātā. Tattha sabbeh'eva saṇgāyitabbaṃ na vivaditabbaṃ, yatha-yidaṃ Brahma-cariyaṃ addhaniyaṃ assa cira-ṭ-ṭhitikaṃ, tad assa bahu-jana-hitāya bahu-jana-sukhāya lok-ā-nukampāya atthāya hitāya sukhāya deva-manussānaṃ.</p>

					<p class="f4">Katame aṭṭha?</p>

					<p class="f4"><span class="f3">[<a id="p8.01">8.01</a>][<a href="../../../dhamma-vinaya/pts/dn/dn.33.08.rhyt.pts.htm#p8.01">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.01">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.01">olds</a>]</span> Aṭṭha micchattā:<br />
					Micchā-diṭṭhi, micchā-saṃkappo, miccā-vācā, micchā-kammanto, micchā-ājīvo, micchā-vāyāmo, micchā-sati, micchā-samādhi.</p>

					<p class="f4"> <a id="pg255"><span class="f2 g"><b>[255]</b></span></a>[<a id="p8.02">8.02</a>][<a href="../../../dhamma-vinaya/pts/dn/dn.33.08.rhyt.pts.htm#p8.02">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.02">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.02">olds</a>] Aṭṭha sammattā:<br />
					Sammā-diṭṭhi, sammā-saṃkappo, sammā-vācā, sammā-kammanto, sammā-ājīvo, sammā-vāyāmo, sammā-sati, sammā-samādhi.</p>

					<p class="f4"><span class="f3">[<a id="p8.03">8.03</a>][<a href="../../../dhamma-vinaya/pts/dn/dn.33.08.rhyt.pts.htm#p8.03">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.03">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.03">olds</a>]</span> Aṭṭha puggalā dakkhiṇeyyā:<br />
					Sotāpanno, sot'āpatti-phala-sacchi-kiriyāya paṭipanno, sakad-āgāmī, Sakad-āgāmi-phala-sacchi-kiriyāya paṭipanno, Anāgāmī, Anāgāmi-phala-sacchi-kiriyāya paṭipanno, arahā, Arahatta-phala-sacchi-kiriyāya paṭipanno.</p>

					<p class="f4"><span class="f3">[<a id="p8.04">8.04</a>][<a href="../../../dhamma-vinaya/pts/dn/dn.33.08.rhyt.pts.htm#p8.04">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.04">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.04">olds</a>]</span> Aṭṭha kusīta-vatthūni:<br />
					Idh'āvuso bhikkhunā kammaṃ kātabbaṃ hoti. Tassa evaṃ hoti: 'Kammaṃ kho me kātabbaṃ bhavissati, kammaṃ kho pana me karontassa kāyo kilamissati, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ paṭhamaṃ kusīta-vatthu.<br />
					Puna ca paraṃ āvuso bhikkhunā kammaṃ kataṃ hoti. Tassa evaṃ hoti: 'Ahaṃ kho kammaṃ akāsiṃ, kammaṃ kho pana me karontassa kāyo kilanto, hadāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ dutiyaṃ kusīta-vatthu.<br />
					Puna ca paraṃ āvuso bhikkhunā Maggo gantabbo hoti. Tassa evaṃ hoti: 'Maggo kho me gantabbo bhavissati, Maggaṃ kho pana me gacchantassa kāyo kilamissati, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ tatiyaṃ kusita-vatthu.<br />
					Puna ca paraṃ āvuso bhikkhunā Maggo gato hoti. Tassa evaṃ hoti: 'Ahaṃ kho Maggaṃ agamāsiṃ, Maggaṃ kho pana me gacchantassa kāyo kilanto, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchitakassa sacchi-kiriyāya. Idaṃ catutthaṃ kusīta-vatthu.<br />
					Puna ca paraṃ āvuso bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāva-datthaṃ pāripūriṃ. Tassa evaṃ hoti: 'Ahaṃ kho gāmaṃ vā nigamaṃ vā <a id="pg256"><span class="f2 g"><b>[256]</b></span></a> piṇḍāya caranto nālatthaṃ lūkhassa vā paṇītassa vā bhojanassa yāva-datthaṃ pāripūriṃ, tassa me kāyo kilanto akammañño, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ pañcamaṃ kusīta-vatthu.<br />
					Puna ca paraṃ āvuso bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāva-datthaṃ pāripūriṃ. Tassa evaṃ hoti: 'Ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāva-datthaṃ pāripūriṃ, tassa me kāyo garuko akammañño, māsācitaṃ maññe, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ chaṭṭhaṃ kusīta-vatthu.<br />
					Puna ca paraṃ āvuso bhikkhuno uppanno hoti appamattako ābādho. Tassa evaṃ hoti: 'Uppanno kho me appamattako ābādho, atthi kappo nipajjituṃ, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ sattamaṃ kusīta-vatthu.<br />
					Puna ca paraṃ, āvuso bhikkhu gilānā vuṭṭhito1 hoti, acira-vuṭṭhito gelaññā. Tassa evaṃ hoti: 'Ahaṃ kho gilānā vuṭṭhito acira-vuṭṭhito gelaññā, tassa me kāyo dubbalo akammañño, handāhaṃ nipajjāmī' ti. So nipajjati, na viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ aṭṭhamaṃ kusīta-vatthu.</p>

					<p class="f4"><span class="f3">[<a id="p8.05">8.05</a>][<a href="../../../dhamma-vinaya/pts/dn/dn.33.08.rhyt.pts.htm#p8.05">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.05">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.05">olds</a>]</span> Aṭṭha ārambha-vatthūni:<br />
					Idh'āvuso bhikkhunā kammaṃ kātabbaṃ hoti. Tassa evaṃ hotī; 'Kammaṃ kho me kātabbaṃ bhavissati, kammaṃ kho pana me karontena na sukaraṃ Buddhānaṃ sāsanaṃ mana-sikātuṃ. Handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ paṭhamaṃ ārambha-vatthu.<br />
					Puna ca paraṃ āvuso, bhikkhunā <a id="pg257"><span class="f2 g"><b>[257]</b></span></a> kammaṃ kataṃ hoti. Tassa evaṃ hoti: 'Ahaṃ kho kammaṃ akāsiṃ, kammaṃ kho panāhaṃ karonto nāsakkhiṃ Buddhānaṃ sāsanaṃ mana-sikātuṃ. Handāhaṃ virayaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ dutiyaṃ ārambha-vatthu.<br />
					Puna ca paraṃ āvuso bhikkhunā Maggo gantabbo hoti. Tassa evaṃ hoti: 'Maggo kho me gantabbo bhavissati. Maggaṃ kho pana me gacchantena na sukaraṃ Buddhānaṃ sāsanaṃ mana-sikātuṃ. Handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ tatiyaṃ ārambha-vatthu.<br />
					Puna ca paraṃ āvuso bhikkhunā Maggo gato hoti. Tassa evaṃ hoti: 'Ahaṃ kho Maggaṃ agamāsiṃ. Maggaṃ kho panāhaṃ gacchanto nāsakkhiṃ Buddhānaṃ sāsanaṃ mana-sikātuṃ. Handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya, idaṃ catutthaṃ ārambha-vatthu.<br />
					Puna ca paraṃ āvuso bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāva-datthaṃ pāripūriṃ. Tassa evaṃ hoti: 'Ahaṃ kho gāmaṃ vā nigamaṃ piṇḍāya caranto nālanthaṃ lūkhassa vā paṇītassa vā bhojanassa yāva-datthaṃ pāripūriṃ. Tassa me kāyo lahuko kammañño. Hadāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ pañcamaṃ ārambha-vatthu.<br />
					Puna ca paraṃ āvuso bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāva-datthaṃ pāripūriṃ. Tassa evaṃ hoti: 'Ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāva-datthaṃ pāripūriṃ. Tassa me kāyo balavā kammañño. Handāhaṃ viriyaṃ ārabhāmi, appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ chaṭṭhaṃ ārambha-vatthu.<br />
					Puna ca paraṃ āvuso bhikkhuno uppanno hoti appamattako ābādho tassa evaṃ hoti: 'Uppanno kho me ayaṃ appamattako. Ābādho ṭhānaṃ kho pan'etaṃ vijjati yaṃ me ābādho pavaḍḍheyya, handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. <a id="pg258"><span class="f2 g"><b>[258]</b></span></a> Idaṃ sattamaṃ ārambha-vatthu.<br />
					Puna ca paraṃ āvuso bhikkhu gilānā vuṭṭhito hoti acira-vuṭṭhito gelaññā. Tassa evaṃ hoti: 'Ahaṃ kho gilānā vuṭṭhito1 acira-vuṭṭhito gelaññā. Ṭhānaṃ kho pan'etaṃ vijjati yaṃ me ābādho paccudāvatteyya, handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā' ti. So viriyaṃ ārabhati appattassa pattiyā anadhigatassa adhigamāya asacchi-katassa sacchi-kiriyāya. Idaṃ aṭṭhamaṃ ārambha-vatthu.</p>

					<p class="f4"><span class="f3">[<a id="p8.06">8.06</a>][<a href="../../../dhamma-vinaya/pts/dn/dn.33.08.rhyt.pts.htm#p8.06">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.06">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.06">olds</a>]</span> Aṭṭha dāna-vatthūni:<br />
					Āsajja dānaṃ deti.<br />
					Bhayā dānaṃ deti.<br />
					'Adāsi me' ti dānaṃ deti.<br />
					'Dassati me' ti dānaṃ deti.<br />
					'Sāhu dānan' ti dānaṃ deti.<br />
					'Ahaṃ pacāmi, ime na pacanti, nārahāmi pacanto apacantānaṃ na dātu'n' ti dānaṃ deti.<br />
					'Imaṃ me dānaṃ dadato kalyāṇo kitti-saddo abbhuggacchatī' ti dānaṃ deti.<br />
					Cittālaṇkāra-cittaparikkhāratthaṃ dānaṃ deti.</p>

					<p class="f4"><span class="f3">[<a id="p8.07">8.07</a>][<a href="../../../dhamma-vinaya/pts/dn/dn.33.08.rhyt.pts.htm#p8.07">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.07">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.07">olds</a>]</span> Aṭṭha dān'ūpapattiyo:<br />
					Idh'āvuso ekacco dānaṃ deti, Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. So passati khattiya-mahāsālaṃ vā brāhmaṇa-mahāsālaṃ vā gahapati-mahāsālaṃ vā pañcahi kāma-guṇehi samappitaṃ samaṇgībhūtaṃ paricāraya-mānaṃ. Tassa evaṃ hoti 'Aho vatāhaṃ kāyassa bhedā param maraṇā khattiya-mahā-sālānaṃ vā brāhmaṇa-mahā-sālānaṃ vā gahapati-mahā-sālānaṃ vā saha-vyataṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃ- <a id="pg259"><span class="f2 g"><b>[259]</b></span></a> vattati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Cātu-m-mahā-rājikā devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maranā Cātu-m-mahā-rājikānaṃ devānaṃ sahabyātaṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Tāvatiṃsā devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maranā Tāvatiṃsānaṃ devānaṃ sahabyātaṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ vānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Yāmā devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maranā Yāmānaṃ devānaṃ sahabyātaṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Tusitā devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maraṇā Tusitānaṃ devānaṃ sahabyātaṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Nimmāṇaratī devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maraṇā Nimmāṇaratīnaṃ devānaṃ saha-vyataṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekaccodānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Paranimmita-vasavattī devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maraṇā Paranimmita-vasavattīnaṃ devānaṃ saha-vyataṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho sīla-vato vadāmi no du-s-sīlassa. Ijjhat'āvuso sīla-vato ceto-paṇidhi suddhattā.<br />
					Puna ca paraṃ āvuso idh'ekacco dānaṃ deti Samaṇassa vā Brāhmaṇassa vā annaṃ pānaṃ vatthaṃ yānaṃ mālā-gadha-vilepanaṃ seyyāvasatha-padīpeyyaṃ. So yaṃ deti taṃ paccāsiṃsati. Tassa sutaṃ hoti 'Brahma-kāyikā devā dīghā-yukā vaṇṇa-vanto sukha-bahulā' ti. Tassa evaṃ hoti 'Aho vatāhaṃ kāyassa bhedā param maraṇā brahma-kāyikānaṃ devānaṃ saha-vyataṃ upapa-j-jeyyan' ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ uttariṃ abhāvitaṃ tatr'upapattiyā saṃvaṭṭati. Tañ ca kho <a id="pg260"><span class="f2 g"><b>[260]</b></span></a> sīla-vato vadāmi no du-s-sīlassa. Vīta-rāgassa no sarāgassa. Ijjhat'āvuso sīla-vato ceto-paṇidhi suddhattā.</p>

					<p class="f4"><span class="f3">[<a id="p8.08">8.08</a>][<a href="../../../dhamma-vinaya/pts/dn/dn.33.08.rhyt.pts.htm#p8.08">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.08">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.08">olds</a>]</span> Aṭṭha parisā:<br />
					Khattiya-parisā, Brāhmaṇa-parisā, gahapati-parisā, Samaṇa-parisā, Cātummahārājika-parisā, Tāvatiṃsa-parisā, Māra-parisā, Brahma-parisā.</p>

					<p class="f4"><span class="f3">[<a id="p8.09">8.09</a>][<a href="../../../dhamma-vinaya/pts/dn/dn.33.08.rhyt.pts.htm#p8.09">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.09">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.09">olds</a>]</span> Aṭṭha loka-dhammā:<br />
					Lābho ca, alābho ca, yaso ca, ayaso ca, nindā ca, pasaṃsā ca, sukhañ ca, dukkhañ ca.</p>

					<p class="f4"><span class="f3">[<a id="p8.10">8.10</a>][<a href="../../../dhamma-vinaya/pts/dn/dn.33.08.rhyt.pts.htm#p8.10">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.10">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.10">olds</a>]</span> Aṭṭha abhibh'āyatanāni:<br />
					Ajjhattaṃ rūpa-saññi eko bahiddhā rūpāni passati parittāni suvaṇṇa-dubbaṇṇāni, tāni abhibhuyya 'Jānāmi passāmī' ti evaṃ-saññī hoti. Idaṃ paṭhamaṃ abhibh'āyatanaṃ.<br />
					Ajjhattaṃ rūpa-saññi eko bahiddhā rupāni passati appamāṇāni suvaṇṇa-dubbaṇṇāni, tāni abhibhuyya 'Jānāmi passāmī' ti evaṃ saññī hoti. Idaṃ dutiyaṃ abhibh'āyatanaṃ.<br />
					Ajjhattaṃ arūpa-saññī eko bahiddhā rūpāni passati parittāni suvaṇṇa-dubbaṇṇāni, tāni abibhuyya 'Jānāmi passāmī' ti evaṃ saññi hoti. Idaṃ tatiyaṃ abhibh'āyatanaṃ.<br />
					Ajjhattaṃ arūpa-saññi eko bahiddhā rūpāni passati appamāṇāni suvaṇṇa-dubbanṇāni, tāni abhibhuyya 'Jānāmi passāmī' ti evaṃ saññī hoti. Idaṃ catutthaṃ abhibh'āyatanaṃ.<br />
					Ajjhattaṃ arūpa-saññī eko bahiddhā rūpāni passati nīlāni nīla-vaṇṇāni nīla-nidassanāni nīla-nibhāsāni - seyyathā pi nāma ummā-pupphaṃ nīlaṃ nīla-vaṇṇaṃ nīla-nidassanaṃ nīla-nibhāsaṃ - seyyathā vā pana taṃ vatthaṃ Bārāṇaseyyakaṃ ubhato bhāga-vimaṭṭhaṃ nīlaṃ nīla-vaṇṇaṃ nīla-nidassanaṃ nila-nibhāsaṃ - evam eva ajjhattaṃ arūpa-saññī eko bahiddhā rūpāni passati <a id="pg261"><span class="f2 g"><b>[261]</b></span></a> nīlāni nīla-vaṇṇāni nīla-nidassanāni nīla-nibhāsāni, tāni abhibhuyya 'Jānāmi passāmī' ti evaṃ-saññī hoti. Idaṃ pañcamaṃ abhibh'āyatanaṃ.<br />
					Ajjhattaṃ arūpa-saññī eko bahiddhā rūpāni passati pītāni pīta-vaṇṇāni pīta-nidassanāni pīta-nibhāsāni - seyyathā pi nāma kkaṇikāra-pupphaṃ pītaṃ pīta-vaṇṇaṃ pīta-nidassanaṃ pīta-nibhāsaṃ - seyyathā vā pana taṃ vatthaṃ Bārāṇaseyyakaṃ ubhato-bhāga-vimaṭṭhaṃ pītaṃ pīta-vaṇṇaṃ pīta-nidassanaṃ pīta-nibhāsaṃ - evam eva ajjhattaṃ arūpa-saññī eko bahiddhā rūpāni passati pītāni pīta-vaṇṇāni pīta-nidassanāni pīta-nibhāsāni, tāni abhibhuyya 'Jānāmi passāmī' ti evaṃ-saññī hoti. Idaṃ chaṭṭhaṃ abhibh'āyatanaṃ.<br />
					Ajjhattaṃ arūpa-saññī eko bahiddhā rūpāni passati lohita-kāni lohitaka-vaṇṇāni lohitaka-nidassanāni lohitaka-nibhāsāni - seyyathā pi nāma bandhu-jīvaka-pupphaṃ lohitakaṃ lohitaka-vaṇṇaṃ lohitaka-nidassanaṃ lohitaka-nibhāsaṃ - seyyathā vā pana taṃ vatthaṃ Bārāṇaseyyakaṃ ubhato-bhāga-vimaṭṭhaṃ lohitakaṃ lohitaka-vanṇaṃ lohitaka-nidassanaṃ lohitaka-nibhāsaṃ - evam eva ajjhattaṃ arūpa-saññī eko bahiddhā rūpāni passati lohita-kāni lohitaka-vaṇṇāni lohitaka-nidassanāni lohitaka-nibhāsāni, tāni abhibhuyya 'Jānāmi passāmī' ti evaṃ saññī hotī. Idaṃ sattamaṃ abhihāyatanaṃ.<br />
					Ajjhattaṃ arūpa-saññī eko bahiddhā rūpāni passatī odātāni odāta-vaṇṇāni odāta-nidassanāni odāta-nibhāsāni - seyyathā pi nāma osadhī-tārakā odātā odāta-vaṇṇā odāta-nidassanā odāta-nibhāsā - seyyathā vā pana taṃ vatthaṃ Bārāṇayeyyakaṃ ubhato-bhāga-vimaṭṭhaṃ odātaṃ odāta-vaṇṇaṃ odāta-nidassanaṃ odāta-nibhāsaṃ - evam eva ajjhattaṃ arūpa-saññī eko bahiddhā rūpāni passati odātāni odāta-vaṇṇāni odāta-nidassanāni odāta-nibhāsāni, tāni abhibhuyya 'Jānāmi passāmī' ti evaṃ saññī hoti. Idaṃ aṭṭhamaṃ abhibh'āyatanaṃ.</p>

					<p class="f4"><span class="f3">[<a id="p8.11">8.11</a>][<a href="../../../dhamma-vinaya/pts/dn/dn.33.08.rhyt.pts.htm#p8.11">pts</a>][<a href="../../../dhamma-vinaya/wp/dn/dn.33.08.wlsh.wp.htm#p8.11">bodh</a>][<a href="../../../dhamma-vinaya/bd/dn/dn.33.08.olds.bd.htm#p8.11">olds</a>]</span> Aṭṭha vimokkhā:<br />
					Rūpī rūpāni passati. Ayaṃ paṭhamo vimokkho.
					Ajjhattaṃ arūpa-saññī eko <a id="pg262"><span class="f2 g"><b>[262]</b></span></a> bahiddhā rūpāni passati. Ayaṃ dutiyo vimokkho.<br />
					'Subhan' t'eva adhimutto hoti. Ayaṃ tatiyo vimokkho.<br />
					Sabbaso rūpa-saññānaṃ samatikkamā paṭigha-saññānaṃ attha-gamā nānatta-saññānaṃ amanasikārā 'Ananto ākāso' ti Ākāsanañ-c'āyatanaṃ upasampajja viharati. Ayaṃ catuttho vimokkho.<br />
					Sabbaso ākāsānāñcāyatanaṃ samatikkamma 'Anantaṃ viññāṇan' ti Viññāṇañ-c'āyatanaṃ upasampajja viharati. Ayaṃ pañcamo vimokkho.<br />
					Sabbaso Viññāṇañ-c'āyatanaṃ samatikkamma 'N'atthi kiñcī' ti Ākiñcaññ'āyatanaṃ upasampajja viharati. Ayaṃ chaṭṭho vimokkho.<br />
					Sabbaso Ākiñcaññ'āyatanaṃ samatikkamma n'evasaññā-nāsaññāyatanaṃ upasampajja viharati. Ayaṃ sattamo vimokkho.<br />
					Sabbaso n'evasaññā-nāsaññāyatanaṃ samatikkamma saññā-vedayita-nirodhaṃ upasampajja viharati. Ayaṃ aṭṭhamo vimokkho.</p>

					<p class="f4">Ime kho āvuso tena Bhagavatā jānatā passatā arahatā Sammā Sambuddhena atthā dhammā sammad-akkhātā. Tattha sabbeh'eva saṇgāyitabbaṃ na vivaditabbaṃ, yatha-yidaṃ Brahma-cariyaṃ addhaniyaṃ  assa cira-ṭ-ṭhitikaṃ, tad assa bahu-jana-hitāya bahu-jana-sukhāya lok-ā-nukampāya atthāya hitāya sukhāya deva-manussānaṃ.</p>

					<hr />

					<p class="ctr" style="margin-top: 4px">&nbsp;[<a href="../../../dhamma-vinaya/pali/dn/dn.33.01-02.pali.bd.htm">Ones and Twos</a>]
					&nbsp;[<a href="../../../dhamma-vinaya/pali/dn/dn.33.03.pali.bd.htm">Threes</a>]
					&nbsp;[<a href="../../../dhamma-vinaya/pali/dn/dn.33.04.pali.bd.htm">Fours</a>]
					&nbsp;[<a href="../../../dhamma-vinaya/pali/dn/dn.33.05.pali.bd.htm">Fives</a>]
					&nbsp;[<a href="../../../dhamma-vinaya/pali/dn/dn.33.06.pali.bd.htm">Sixes</a>]
					&nbsp;[<a href="../../../dhamma-vinaya/pali/dn/dn.33.07.pali.bd.htm">Sevens</a>]
					&nbsp;[<a href="../../../dhamma-vinaya/pali/dn/dn.33.08.pali.bd.htm">Eights</a>]
					&nbsp;[<a href="../../../dhamma-vinaya/pali/dn/dn.33.09.pali.bd.htm">Nines</a>]
					&nbsp;[<a href="../../../dhamma-vinaya/pali/dn/dn.33.10.pali.bd.htm">Tens</a>]</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>