<!DOCTYPE html>
<html lang="en"><head><meta charset="utf-8">
<link rel="stylesheet" href="../../../resources/admin/styles/newcommon.css">
<meta name="description" content="The Pali text of Dīgha Nikāya, Sutta 20, The Mahā Samaya Suttantaṃ." />
<title>DN 20: Mahā Samaya Suttantaṃ</title>
</head>

<body>

<p class="ctr"><img src="../../../resources/images/dighapage.jpg" alt="Dīgha Nikāya" width="576" height="42"></p>

<hr />

<p class="ctr f2">[<a href="../../../index.htm">Home</a>]&nbsp;&nbsp;[<a href="../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Dīgha Nikāya</h4>

					<h4 class="ctr"><a href="../../../backmatter/indexes/sutta/dn/idx_digha_nikaya.htm#p20">Sutta 20</a></h4>

					<h1>Mahā Samaya Suttantaṃ</h1>

					<p class="ctr f1">Adapted from the digital version of the <b>Sri Lanka Buddha Jayanti Tripitaka Series</b></p>

					<p>&nbsp;</p>

					<hr />

					<p><a id="pg253"><span class="f2 g"><b>[253]</b></span></a></p>

					<p class="f4"><span class="f3">[<a id="p1">1</a>][<a href="../../../dhamma-vinaya/pts/dn/dn.20.rhyt.pts.htm#p1">pts</a>][<a href="../../../dhamma-vinaya/ati/dn/dn.20.piya.ati.htm#p1">piya</a>][<a href="../../../dhamma-vinaya/ati/dn/dn.20.than.ati.htm#p1">than</a>]</span> E<span class="fp3">VAṂ ME SUTAṂ.</span>|| ||</p>

					<p class="f4">Ekaṃ samayaṃ Bhagavā Sakkesu viharati Kapivatthusmiṃ Mahāvane mahatā bhikkhu-saṇghena saddhiṃ pañca-mattehi bhikkhu-satehi sabbeh'eva Arahantehi||<br />
					dasahi ca loka-dhātuhi devatā yebhuyyena sanni-patitā honti Bhagavantaṃ dassanāya bhikkhu-saṇghañ ca.|| ||</p>

					<p class="f4">2. Atha kho catunnaṃ Suddhavāsakāyikānaṃ devatānaṃ etad ahosi:|| ||</p>

					<p class="f4">'Ayaṃ kho Bhagavā Sakkesu viharati Kapilavatthusmiṃ Mahāvane mahatā bhikkhu-saṇghena saddhiṃ pañca-mattehi bhikkhu-satehi sabbeh'eva Arahantehi dasahi ca loka-dhātūhī devatā yebhuyyena sanni-patitā honti Bhagavantaṃ dassanāya bhikkhu-saṇghañ ca.|| ||</p>

					<p class="f4">Yan nūna mayam pi yena Bhagavā ten'upasaṇkameyyāma.||<br />
					Upasaṇkamitvā Bhagavato santike paccekaṃ gāthaṃ bhāseyyāmāti'.|| ||</p>

					<p class="f4">3. Atha kho tā devatā seyyathā pi nāma balavā puriso samiñjitaṃ vā bāhaṃ pasāreyya,||<br />
					pasāritaṃ vā bāhaṃ <a id="pg254"><span class="f2 g"><b>[254]</b></span></a> sammiñjeyya,||<br />
					evam evaṃ Suddhāvāsesu devesu antara-hitā Bhagavato purato pātur ahaṃsu.|| ||</p>

					<p class="f4">Atha kho tā devatā Bhagavantaṃ abhivādetvā eka-m-antaṃ aṭṭhaṃsu,||<br />
					eka-m-antaṃ ṭhitā kho ekā devatā Bhagavato santike imaṃ gāthaṃ abhāsi:|| ||</p>

					<p class="f4 in2">'Mahā-samayo pavanasmiṃ deva-kāyā samāgatā,||<br />
					Āgat'amha imaṃ dhamma-samayaṃ dakkhitāye aparājita-Saṇghan' ti.|| ||</p>

					<p class="f4">Atha kho aparā devatā Bhagavato santike imaṃ gāthaṃ abhāsi:|| ||</p>

					<p class="f4 in2">'Tatra bhikkhavo samādahaṃsu cittam attano ujukam akaṃsuṃsu,||<br />
					Sārathī va nettāni gahetvā indriyāni rakkhanti paṇḍitā' ti.|| ||</p>

					<p class="f4">Atha kho aparā devatā Bhagavato santike imaṃ gāthaṃ abhāsi:|| ||</p>

					<p class="f4 in2">Chetvā khīlaṃ chetvā palighaṃ Inda-khīlaṃ ūhacca-m-anejā,||<br />
					Te caranti suddhā vimalā cakkhu-matā sudantā susu-nāgā' ti.|| ||</p>

					<p class="f4"><a id="pg255"><span class="f2 g"><b>[255]</b></span></a> Atha kho aparā devatā Bhagavato santike imaṃ gāthaṃ abhāsi:|| ||</p>

					<p class="f4 in2">'Ye keci Buddhaṃ saraṇaṃ gatāse na te gamissanti apāyam,||<br />
					Pahāya mānusaṃ dehaṃ deva-kāyaṃ paripūressan' ti.|| ||</p>

					<p class="f4">4. Atha kho Bhagavā bhikkhu āmantesi:||<br />
					'Yebhuyyena bhikkhave dasasu loka-dhātū devatā sanni-patitā honti, Tathāgataṃ dassanāya bhikkhu-saṇghañ ca|| ||</p>

					<p class="f4">Ye pi te bhikkhave ahesuṃ, atītam addhānaṃ Arahanto Sammā Sambuddhā,||<br />
					tesam pi Bhagavantānaṃ eta-paramā yeva devatā sanni-patitā ahesuṃ seyyathā pi mayhaṃ etarahi.|| ||</p>

					<p class="f4">Ye pi te bhikkhave bhavissanti anāgatam addhānaṃ Arahanto Sammā Sambuddhā,||<br />
					tesam pi Bhagavantānaṃ eta-paramā yeva devatā sannipattā bhavissanti, seyyathā pi mayhaṃ etarahi.|| ||</p>

					<p class="f4">Ācikkhissāmi bhikkhave deva-kāyānaṃ nāmāni,||<br />
					kittayissāmi bhikkhave deva-kāyānaṃ nāmāni,||<br />
					desissāmi bhikkhave deva-kāyānaṃ nāmāni.|| ||</p>

					<p class="f4">Taṃ suṇātha sādhukaṃ manasi-karotha bhāsissāmi' ti.|| ||</p>

					<p class="f4">'Evaṃ bhante' ti kho te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4 in2">5. Silokam anukassāmi; yattha bhummā tad assitā,||<br />
					Ye sītā giri-gabbharaṃ pahit'attā samāhitā||<br />
					Puthū sīhā va sallīnā lomahaṃsāhisambhuno||<br />
					Odāta-manasā suddhā vi-p-pasannā-m-anāvilā||<br />
					<a id="pg256"><span class="f2 g"><b>[256]</b></span></a> Bhīyyo pañca-sate ñatvā vane Kāpilavatthave.||<br />
					Tato āmattayī Satthā sāvake sāsane rate:||<br />
					Deva-kāyā abhikkantā te vijānātha bhikkhavo.'||<br />
					Te ca ātappam akaruṃ sutvā Buddhassa sāsanaṃ.|| ||</p>

					<p class="f4 in2">6. Tesaṃ pātur ahu ñāṇaṃ amanussāna dassanaṃ||<br />
					App eke satam addakkhuṃ sahassaṃ atha sattatiṃ||<br />
					Sataṃ eke sahassānaṃ amanussānamaddasuṃ||<br />
					App eke'nantam addakkhuṃ, disā sabbā phuṭā ahu.||<br />
					Tañ ca sabbaṃ abhiññāya vavatthitvāna cakkhumā||<br />
					Tato āmantayī Satthā sāvake sāsane rate:||<br />
					'Deva-kāyā abhikkantā te vijānātha bhikkhavo,||<br />
					Ye vo'haṃ kittayissāmi girāhi anupubbaso.|| ||</p>

					<p class="f4 in2">7. Satta sahassā va yakkhā bhummā Kāpilavatthavā,||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Cha sahassā Hemavatā yakkhā nānatta-vaṇṇino.||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Sātāgirā ti-sahassā yakkhā nānatta-vaṇṇino||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Icc ete soḷasa-sahassā yakkhā nānatta-vaṇṇino||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2"><a id="pg257"><span class="f2 g"><b>[257]</b></span></a> 8. Vessāmittā pañca-satā yakkhā nānatta-vaṇṇino||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Kumbhīro Rājagahiko Vepullassa nivesanaṃ,||<br />
					Bhiyyo naṃ sata-sahassaṃ yakkhānaṃ payirupāsati,||<br />
					Kumbhīro Rājagahiko so p'āga samitiṃ vanaṃ.|| ||</p>

					<p class="f4 in2">9. Purimañ ca disaṃ rājā Dhataraṭṭho pasāsati,||<br />
					Gandhabbānaṃ ādhipati Mahārājā yasassi so.||<br />
					Kumbhīra yak?o Rājagahe vipule' samin nevāsika:||<br />
					Puttā pi tassa bahavo Inda-nāmā mahabbalā,||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Dakkhiṇañ ca disaṃ rājā Virū'ho taṃ pasāsati||<br />
					Kumbhaṇḍānaṃ adhipati Mahārājā yasassi so.||<br />
					Puttā pi tassa bahavo Inda-nāmā mahabbalā,||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Pacchimañ ca disaṃ rājā Virūpakkho pasāsati,||<br />
					Nāgāṇañ ca adhipati Mahārājā yasassi so.||<br />
					Puttā pi tassa bahavo Inda-nāmā mahabbalā,||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Uttarañ ca disaṃ rājā Kuvero taṃ pasāsati||<br />
					Yakkhānañ va ādhipati Mahārājā yasassi so.||<br />
					<a id="pg258"><span class="f2 g"><b>[258]</b></span></a> Puttā pi tassa bahavo Inda-nāmā mahabbalā,||<br />
					Iddhimanto jutīmanto vaṇṇa-vanto yasassino,||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">Purimaṃ disaṃ Dhataraṭṭho dakkhiṇena Virū'hako||<br />
					Pacchimena Virūpakkho Kuvero uttaraṃ disaṃ.||<br />
					Cattāro te Mahārājā samantā caturo disā,||<br />
					Daddallamānā aṭṭhaṃsu vane Kāpilavatthave.|| ||</p>

					<p class="f4 in2">10. Tesaṃ māyāvino dāsā āgu vañcanikā saṭhā||<br />
					Māyā Kuṭeṇḍu Veṭeṇḍu Viṭuc ca Viṭucco saha||<br />
					Candano Kāmaseṭṭho ca Kin nughaṇḍu Nighaṇḍu ca||<br />
					Panādo Opamañño ca devasūto ca Mātalī.||<br />
					Cittaseno ca gandhabbo Na'o rājā Janesabho||<br />
					Āgu Pañcasikho c'eva Timbaru Suriyavaccasā.||<br />
					Ete c'aññe ca rājāno gandhabbā saha rājubhi||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">11. Ath'āgu Nābhasā nāgā Vesālā saha Tacchakā,||<br />
					Kambalassatarā āgu Pāyāgā saha ñātibhi.||<br />
					Yāmunā Dhataraṭṭho ca āgu nāgā yasassino,||<br />
					Erāvaṇo mahā-nāgo so p'āga samitiṃ vanaṃ.|| ||</p>

					<p class="fp4 in4">Ye nāga-rāje sahasā haranti||<br />
					Dibbā dijā pakkhi visuddha-cakkhu||<br />
					<a id="pg259"><span class="f2 g"><b>[259]</b></span></a> Vehāsayā te vana-majjha-pattā||<br />
					Citrā Supaṇṇā iti tesaṃ nāmāṃ.||<br />
					Abhayaṃ tadā nāga rājānam āsi,||<br />
					Supaṇṇato khemam akāsi Buddho,||<br />
					Saṇhāhi vācāhi upavhayantā|| ||</p>

					<p class="f4 in2">Nāgā Supaṇṇā saraṇam agaṃsu Buddhaṃ.|| ||</p>

					<p class="f4 in2">12. Jitā Vajira-hatthena samuddaṃ Asurā sitā||<br />
					Bhātaro Vāsavass'ete iddhimanto yasassino||<br />
					Kālakañjā mahābhiṃsā Asurā Dānaveghasā||<br />
					Vepacitti Sucittī ca Pahārādo Namuci saha||<br />
					Satañ ca Bali-puttānaṃ sabbe Veroca-nāmakā||<br />
					Sannayahitvā baliṃ senaṃ Rāhubhaddam upāgamuṃ:||<br />
					'Samayo dāni bhaddan te bhikkhūnaṃ samitaṃ vanaṃ'.|| ||</p>

					<p class="f4 in2">13. Āpo ca devā Paṭhavī ca Tejo Vāyo tad āgamuṃ,||<br />
					Varuṇā Vāruṇā devā Somo ca Yasasā saha,||<br />
					Mettā-karuṇā-kāyikā āgu devā yasassino.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">14. Veṇhū ca devā Sahalī ca Asamā ca duve Yamā,||<br />
					Candassūpanisā devā Candam āgu purakkhatvā,||<br />
					Suriyassūpanisā devā Suriyam āgu purakkhatvā,||<br />
					Nakkhattāni purakkhatvā āgu Manda-valāhakā,||<br />
					<a id="pg260"><span class="f2 g"><b>[260]</b></span></a> Vasūnaṃ Vāsavo seṭṭho Sakko p'āga purindado.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">15. Ath'āgu Sahabhū devā jalam aggi-sikhā'r'iva,||<br />
					Ariṭṭhakā ca Rojo ca ummā-puppha-nibhāsino,||<br />
					Varuṇā Saha-dhammā ca Accutā ca Anejakā,||<br />
					Sūleyya-rucirā āgu, āgu Vāsavanesino.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">16. Samānā Mahā-samānā Mānusā Mānusuttamā||<br />
					Khiḍḍā-padūsikā āgu, āgu Mano-padūsikā,||<br />
					Ath'āgu Harayo devā ye ca Lohita-vāsino||<br />
					Pāragā Mahā-pāragā āgu devā yasassino.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">17. Sukkā Karamhā Aruṇā āgu Vekhanasā saha,||<br />
					Odāta-gayhā pāmokkhā āgu devā Vicakkhaṇā,||<br />
					Sadāmattā Hāragajā Missakā ca yasassino,||<br />
					Thanayaṃ āga Pajjanto yo disā abhivassati.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">18. <a id="pg261"><span class="f2 g"><b>[261]</b></span></a> Khemiyā Tusitā Yāmā Kaṭṭhakā ca yasassino,||<br />
					Lambitakā Lāma-seṭṭhā Joti-nāmā ca Āsavā,||<br />
					Nimmāṇa-ratino āgu, ath'āgu Paranimmitā.|| ||</p>

					<p class="fp4 in4">Das'ete dasadhā kāyā sabbe nānatta-vaṇṇino||<br />
					Iddhimanto jutīmanto vaṇṇa-vanto yasassino||<br />
					Modamānā abhikkāmuṃ bhikkhūnaṃ samitiṃ vanaṃ.|| ||</p>

					<p class="f4 in2">19. Saṭṭh'ete deva-nikāyā sabbe nānatta-vaṇṇino,||<br />
					Nāmatvayena āgañchuṃ ye c'aññe sadisā saha.||<br />
					'Pavuttha-jātim akhīlaṃ ogha-tiṇṇaṃ anāsavaṃ||<br />
					Dakkhem'ogha-taraṃ nāgaṃ candaṃ va asitātigaṃ.'|| ||</p>

					<p class="f4 in2">20. Subrahmā Paramatto ca puttā iddhimato saha||<br />
					Sanaṇ-kumāro Tisso ca so p'āga samitiṃ vanaṃ.||<br />
					Sahassaṃ-Brahmalokānaṃ Mahā-Brahmā'bhitiṭṭhati,||<br />
					Upapanno jutīmanto bhismā-kāyo yasassi so.||<br />
					Das'ettha issarā āgu pacceka-vasavattino,||<br />
					Tesañ ca majjhato āga Hārito parivārito.|| ||</p>

					<p class="f4 in2">21. Te ca sabbe abhikkante sa-Inde-deve sa-Brahmake,||<br />
					Māra-senā abhikkāmi passa Kaṇhassa mandiyaṃ.||<br />
					<a id="pg262"><span class="f2 g"><b>[262]</b></span></a> 'Etha gaṇhatha bandhatha rāgena bandham atthu ve||<br />
					Samantā parivāretha mā vo muñcittha koci naṃ'.||<br />
					Iti tattha Mahā-seno Kaṇha-senaṃ apesayi,||<br />
					Pāṇinā thālam āhacca saraṃ katvāna bheravaṃ.||<br />
					Yathā pāvussako megho thanayanto savijjuko,||<br />
					Tadā so pacucadāvatti saṇkuddho asayaṃvasī.|| ||</p>

					<p class="f4 in2">22. Tañ ca sabbaṃ abhiññāya vavatthitvāna cakkhumā||<br />
					Tato āmantayī Satthā sāvake sāsane rate:||<br />
					'Māra-senā abhikkantā, te vijānātha bhikkhavo.'||<br />
					Te ca ātappam akaruṃ sutvā Buddhassa sāsanaṃ.||<br />
					Vīta-rāgehi pakkāmuṃ na saṃ lomam pi iñjayuṃ.||<br />
					Sabbe vijita-saṇgāmā bhayātītā yasassino||<br />
					Modanti saha bhūtehi sāvakā te jane sutā ti.|| ||</p>

					<p class="f4 ctr">Mahāsamayasuttaṃ samattaṃ</p>

</div>

<hr />

<p class="fine ctr c"><b>Contact:</b><br />
<img src="../../../resources/images/contact.email.jpg" width="178" height="24" alt="E-mail" /><br />
<a href="../../../frontmatter/004_copyright.htm">Copyright Statement</a></p>

</body>
</html>