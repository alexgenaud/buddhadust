<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Sevens, Sutta 58. The Buddha gives MahaMoggallāna instruction on how to overcome sleepiness." />
<title>AN 7 58: Pacalāyana Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Sattaka Nipāta<br />
					Avyākata Vagga</h4>

					<h4 class="ctr"><a href="../../../../backmatter/indexes/sutta/an/idx_07_sattakanipata.htm#p58">Sutta 58</a></h4>

					<h1>Pacalāyana Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg85"><span class="f2 g"><b>[85]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/07_sevens/an07.058.hare.pts.htm#p1">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p1">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p1">olds</a>]</span> Evaɱ me sutaɱ:|| ||</p>

					<p class="f4">Ekam samayaɱ Bhagavā Bhaggesu viharati Suɱsumāragire Bhesakaḷāvane Migadāye.|| ||</p>

					<p class="f4">Tena kho pana samayen'āyasmā MahāMoggallāno Magadhesu Kallavālamuttagāme pacalāyamāno nisinno hoti.|| ||</p>

					<p class="f4">Addasā kho Bhagavā dibbena cakkhunā||<br />
					visuddhena atikkanta-mānusa-kena||<br />
					āyasmantaɱ MahāMoggallānaɱ Magadhesu Kallavālamuttagāme pacalāya-mānaɱ nisinnaɱ.|| ||</p>

					<p class="f4">Disvā seyyathā pi nāma balavā puriso sammiñjitaɱ vā bāhaɱ pasāreyya,||<br />
					pasāritam vā bāhaɱ sammiñjeyya,||<br />
					evam eva Bhaggesu Suɱsumāragire Bhesakaḷāvane Migadāye||<br />
					antara-hito Magadhesu Kallavālamuttagāme||<br />
					āyasmato MahāMoggallānassa pamukhe pātu-r-ahosi.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja kho Bhagavā āyasmantaɱ MahāMoggallānaɱ etad avoca.|| ||</p>

					<p class="f4">'Pacalāyasi no tvaɱ Moggallāna?||<br />
					Pacalāyasi no tvaɱ Moggallānā?' ti.|| ||</p>

					<p class="f4">"Evaɱ bhante" ti.|| ||</p>

					<p class="f4"><span class="f3">[<a id="p2">2</a>][<a href="../../../../dhamma-vinaya/pts/an/07_sevens/an07.058.hare.pts.htm#p2">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p2">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p2">olds</a>]</span> Tasmā ti ha tvāɱ Moggallāna,||<br />
					yathā saññissa te vivarato taɱ middhaɱ okkamati,||<br />
					taɱ saññaɱ mā manas'ākāsi.|| ||</p>

					<p class="f4"><a id="pg86"><span class="f2 g"><b>[86]</b></span></a> Taɱ saññaɱ mā bahulam akāsi:||<br />
					Ṭhānaɱ kho pan'etaɱ vijjati,||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><span class="f3">[<a id="p3">3</a>][<a href="../../../../dhamma-vinaya/pts/an/07_sevens/an07.058.hare.pts.htm#p3">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p3">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p3">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna||<br />
					yathā-sutaɱ yathā-pariyattaɱ dhammaɱ cetasā anuvitakkeyyāsi,||<br />
					anūvicāreyyāsi,||<br />
					manas-ā-nupekkheyyāsi.|| ||</p>

					<p class="f4">Ṭhānaɱ kho pan'etaɱ vijjati,||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><span class="f3">[<a id="p4">4</a>][<a href="../../../../dhamma-vinaya/pts/an/07_sevens/an07.058.hare.pts.htm#p4">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p4">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p4">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna,||<br />
					yathā-sutaɱ yathā-pariyattaɱ dhammaɱ vitthārena sajjhāyaɱ kareyyāsi:||<br />
					Ṭhānaɱ kho pan'etaɱ vijjati,||<br />
					yan te evaɱ viharato taɱ middaɱ pahīyetha.|| ||</p>

					<p class="f4"><span class="f3">[<a id="p5">5</a>][<a href="../../../../dhamma-vinaya/pts/an/07_sevens/an07.058.hare.pts.htm#p5">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p5">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p5">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna,||<br />
					ubho kaṇṇasotāni āvijeyyāsi pāṇinā gattāni anumajjeyyāsi.|| ||</p>

					<p class="f4">Ṭhānaɱ kho pan'etaɱ vijjati||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><span class="f3">[<a id="p6">6</a>][<a href="../../../../dhamma-vinaya/pts/an/07_sevens/an07.058.hare.pts.htm#p6">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p6">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p6">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna,||<br />
					uṭṭhāy āsanā udakena akkhīni anumajjitvā disā anuvilokeyyāsi.|| ||</p>

					<p class="f4">Nakkhattāni tāraka-rūpāni ullokeyyāsi.|| ||</p>

					<p class="f4">Ṭhānaɱ kho pan'etaɱ vijjati||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><span class="f3">[<a id="p7">7</a>][<a href="../../../../dhamma-vinaya/pts/an/07_sevens/an07.058.hare.pts.htm#p7">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p7">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p7">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna,||<br />
					āloka-saññaɱ mana-sikareyyāsi,||<br />
					divā saññaɱ adhiṭṭheyyāsi.|| ||</p>

					<p class="f4">Yathā divā tathā rattiɱ||<br />
					yathā rattiɱ tathā divā.|| ||</p>

					<p class="f4">Iti vivaṭena cetasā apariyonaddhena sa-p-pabhāsaɱ cittaɱ bhāveyyāsi.|| ||</p>

					<p class="f4">Ṭhānaɱ kho pan'etaɱ vijjati||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><a id="pg87"><span class="f2 g"><b>[87]</b></span></a> <span class="f3">[<a id="p8">8</a>][<a href="../../../../dhamma-vinaya/pts/an/07_sevens/an07.058.hare.pts.htm#p8">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p8">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p8">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna,||<br />
					pacchāpuresaññi cankamaɱ adhiṭṭheyyāsi||<br />
					antogatehi indriyehi,||<br />
					abahigatena mānasena.|| ||</p>

					<p class="f4">Ṭhānaɱ kho panataɱ vijjati||<br />
					yaɱ te evaɱ viharato taɱ middhaɱ pahīyetha.|| ||</p>

					<p class="f4"><span class="f3">[<a id="p9">9</a>][<a href="../../../../dhamma-vinaya/pts/an/07_sevens/an07.058.hare.pts.htm#p9">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p9">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p9">olds</a>]</span> No ce te evaɱ viharato taɱ middhaɱ pahīyetha,||<br />
					tato tvaɱ Moggallāna||<br />
					dakkhiṇena passena sīhaseyyaɱ kappeyyāsi pādena pādaɱ accādhāya sato sampajāno uṭṭhāna-saññaɱ mana-sikaritvā.|| ||</p>

					<p class="f4">PaṭiBuddhena ca te Moggallāna,||<br />
					khippaɱ yeva paccuṭṭhātabbaɱ:||<br />
					'Na seyya-sukhaɱ na phassukhaɱ na middha-sukhaɱ anuyutto viharissāmī' ti.|| ||</p>

					<p class="f4">Evaɱ hi te Moggallāna, sikkhitabbaɱ.|| ||</p>

					<p class="f4"><span class="f3">[<a id="p10">10</a>][<a href="../../../../dhamma-vinaya/pts/an/07_sevens/an07.058.hare.pts.htm#p10">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p10">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p10">olds</a>]</span> Tasmā ti ha Moggallāna evaɱ sikkhitabbaɱ:||<br />
					'Na uccāsoṇḍaɱ paggahetvā kulāni upasankamissāmī' ti.|| ||</p>

					<p class="f4">Evaɱ hi te Moggallāna,||<br />
					sikkhitabbaɱ.|| ||</p>

					<p class="f4">Sace Moggallāna,||<br />
					bhikkhū uccāsoṇḍaɱ paggahetvā kulāni upasankamati,||<br />
					santi hi Moggallāna,||<br />
					kulesu kicca-karaṇīyānī yena manussā āgataɱ bhikkhūɱ na manasi karontī ti.|| ||</p>

					<p class="f4">Tatra bhikkhussa evaɱ hoti:||<br />
					'Ko su nāma dāni maɱ imasmiɱ kule paribhindi,||<br />
					virattarūpā'dān'īme mayi manussā?' ti.|| ||</p>

					<p class="f4">Iti sa alābhena maŋkubhāvo.|| ||</p>

					<p class="f4">Mankubhutassa uddhaccaɱ.|| ||</p>

					<p class="f4">Uddhatassa asaŋvaro.|| ||</p>

					<p class="f4">Asaŋvutassa ārā cittaɱ samādhimhā.|| ||</p>

					<p class="f4">Tasmā ti ha Moggallāna,||<br />
					evaɱ sikkhitabbaɱ:||<br />
					'Na viggāhikakathaɱ kathessāmī' ti.|| ||</p>

					<p class="f4">Evaɱ hi te Moggallāna, sikkhitabbaɱ.|| ||</p>

					<p class="f4">Viggāhikāya Moggallāna kathāya sati katābāhullaɱ pāṭikaŋkhaɱ.|| ||</p>

					<p class="f4">Kathābāhulle sati uddhaccaɱ.|| ||</p>

					<p class="f4">Uddhatassa asaŋvaro.|| ||</p>

					<p class="f4">Asaɱvutassa ārā cittaɱ samādhimhā.|| ||</p>

					<p class="f4">Nāhaɱ Moggallāna, sabbe h'eva saŋsaggaɱ vaññayāmi, na <a id="pg88"><span class="f2 g"><b>[88]</b></span></a> pan'āhaɱ Moggallāna sabbe h'eva saŋsaggaɱ na vaññayāmi.|| ||</p>

					<p class="f4">Sagahaṭṭhapabba-jitehi kho ahaɱ Moggallāna saŋsaggaɱ na vaṇṇayāmi.|| ||</p>

					<p class="f4">Yāni ca kho tāni sen'āsanāni appa-saddāni appa-nigghosāni vijanavātāni manussarāhaseyyakāni paṭisallānasāruppāni, tathā-rūpehi sen'āsanehi saŋsaggaɱ vaṇṇayāmī' ti.|| ||</p>

					<p class="f4"><span class="f3">[<a id="p11">11</a>][<a href="../../../../dhamma-vinaya/pts/an/07_sevens/an07.058.hare.pts.htm#p11">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p11">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p11">olds</a>]</span> Evaɱ vutte āyasmā MahāMoggallāno Bhagavantaɱ etad avoca:||<br />
					'Kittāvatā nu kho bhante,||<br />
					bhikkhu saŋkhittena taṇhāsaŋkhayavimutto hoti accantaniṭṭho accanta-yoga-k-khemī accanta-brahma-cārī accantapariyosāno seṭṭho deva-manussānan' ti?|| ||</p>

					<p class="f4">'Idha Moggallāna, bhikkhuno sutaɱ hoti||<br />
					sabbe dhammā nālaɱ abhinivesāyā ti.|| ||</p>

					<p class="f4">Evaɱ c'etaɱ Moggallāna, bhikkhuno sutaɱ hoti||<br />
					sabbe dhammā nālaɱ abhinivesāyā ti.|| ||</p>

					<p class="f4">So sabbaɱ dhammaɱ abhijānāti,<br />
					so sabbaɱ dhammaɱ abhiññāya||<br />
					sabbaɱ dhammaɱ parijānāti,<br />
					sabbaɱ dhammaɱ pariññāya yaɱ kiñci vedanaɱ vediyati sukhaɱ vā dukkhaɱ vā adukkha-m-asukhaɱ vā.|| ||</p>

					<p class="f4">So tāsu vedanāsu anicc'ānupassī viharati,||<br />
					virāg-ā-nupassī viharati,||<br />
					nirodh-ā-nupassī viharati,||<br />
					paṭinissagg-ā-nupassī viharati.|| ||</p>

					<p class="f4">So tāsu vedanāsu anicc'ānupassī viharanto,||<br />
					virāg-ā-nupassī viharanto,||<br />
					nirodh-ā-nupassī viharanto,||<br />
					paṭinissāggānupassī viharanto na ca kiñci loke upādiyati.|| ||</p>

					<p class="f4">Anupādiyaɱ na paritassati.|| ||</p>

					<p class="f4">Aparitassaɱ paccattaɱ yeva parinibkhāyati.|| ||</p>

					<p class="f4">Khīṇā jāti||<br />
					vusitaɱ Brahma-cariyaɱ||<br />
					kataɱ karaṇīyaɱ||<br />
					nāparaɱ itthattāyā' ti pajānāti.|| ||</p>

					<p class="f4">Ettāvatā kho Moggallāna, bhikkhū saŋkhittena taṇhāsaŋkhayāvimutto hoti accantaniṭṭho accantayoga-k-khemi accanta-brahma-cārī accantapariyosāṇo. Seṭṭho deva-manussānan' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="p59a" href="../../../../backmatter/indexes/sutta/an/idx_07_sattakanipata.htm#p59a">Sutta 59a</a></h4>

					<h1>Māpuññabhāyi Suttaɱ<span class="f3"><sup>[<a id="fn1" href="#n1">1</a>]</sup></span></h1>

					<p class="f4">Mā bhikkhave, puññānaɱ bhayittha.|| ||</p>

					<p class="f4">Sukhass'etaɱ <a id="pg89"><span class="f2 g"><b>[89]</b></span></a> bhikkhave,||<br />
					adhivacanaɱ yad idaɱ puññanti.|| ||</p>

					<p class="f4">1. Abhijānāmi kho pan'āhaɱ bhikkhave, dīgha-rattaɱ katānaɱ puññānaɱ dīgha-rattaɱ iṭṭhaɱ kantaɱ manāpaɱ vipākaɱ paccanubhūtaɱ.|| ||</p>

					<p class="f4">Sattavassāni mettaɱ cittaɱ bhāvesiɱ.|| ||</p>

					<p class="f4">Sattavassāni mettaɱ cittaɱ bhāvetvā sattasaɱvaṭṭhavivaṭṭa-kappe nayimaɱ lokaɱ punarāgamāsiɱ. Saɱvaṭṭamānassudāhaɱ bhikkhave,||<br />
					loke Ābhassarūpago homi.|| ||</p>

					<p class="f4">Vivaṭṭamāne loke suññaɱ Brahma-vimānaɱ upapajjāmi.|| ||</p>

					<p class="f4">Tatra sudaɱ bhikkhave,||<br />
					(sattakkhattuɱ) Brahmā homi Mahā-Brahmā abhibhū anabhibhūto aññadatthu daso vasavattī.|| ||</p>

					<p class="f4">Chattiɱ-sakkhattuɱ kho pan'āhaɱ bhikkhave Sakko ahosiɱ devānam Indo.|| ||</p>

					<p class="f4">Anekasatakkhattuɱ rājā ahosiɱ cakka-vatti dhammiko Dhamma-rājā cāturanto vijitāvi jana-padatthāvariya-p-patto satta-ratana-samannāgato.|| ||</p>

					<p class="f4">Tassa mayhaɱ bhikkhave,||<br />
					imāni sattaratanānī ahesuɱ.|| ||</p>

					<p class="f4">Seyyath'īdaɱ:||<br />
					cakka-ratanaɱ hatthi-ratanaɱ assa-ratanaɱ maṇi-ratanaɱ itthi-ratanaɱ gahapati-ratanaɱ parināyaka-ratanam'eva sattamaɱ.|| ||</p>

					<p class="f4">Parosahassaɱ kho pana me bhikkhave,||<br />
					puttā ahesuɱ sūrā vīraŋgarūpā parasena-p-pamaddanā.|| ||</p>

					<p class="f4">So'haɱ imaɱ paṭhaviɱ sāgarapariyan taɱ adaṇḍena asatthena dhammena ahivijiya ajjhāvasinti.|| ||</p>

					<p>&nbsp;</p>

					<p class="f4 ctr">Passa puññānaɱ vipākaɱ kusalānaɱ sukhesino||<br />
					Mettaɱ cittaɱ vībhāvetvā satta-vassāni bhikkhave,||<br />
					<a id="pg90"><span class="f2 g"><b>[90]</b></span></a> Satta saɱvaṭṭa- vivaṭṭa-kappe nayimaɱ lokaɱ punāgamaɱ.|| ||</p>

					<p class="f4 ctr">Saɱvaṭṭamāne lokambhi homi Ābhassarūpago,||<br />
					Vivaṭṭamāne lokambhi suññaɱ brahmūpago ahuɱ.|| ||</p>

					<p class="f4 ctr">Sattakkhattuɱ Mahā-Brahmā vasavatti tadā ahuɱ.||<br />
					Chattiɱ-sakkhattuɱ devindo devarajjamakārayiɱ|| ||</p>

					<p class="f4 ctr">Cakka-vatti ahuɱ rājā Jambudīpassa issaro||<br />
					Muddhāvasitto khattiyo manussādhipatī ahuɱ.|| ||</p>

					<p class="f4 ctr">Adaṇḍena asatthena vijeyya paṭhaviɱ imaɱ||<br />
					Asāhasena dhammena samena anusāsiyaɱ.|| ||</p>

					<p class="f4 ctr">Dhammena rajjaɱ kāretvā asmiɱ paṭhavimaṇḍale||<br />
					Mahaddhane mahā-bhoge aḍḍhe ajāyisaɱ kule|| ||</p>

					<p class="f4 ctr">Sabbakāmehi sampanno ratanehi ca sattahi,||<br />
					Buddhā saŋgāhakā loke tehi etaɱ sudesitaɱ.|| ||</p>

					<p class="f4 ctr">Esa hetumahantassa pathavyo yena vuccati.||<br />
					Pahūtavittūpakaraṇo rājā homi patāpavā|| ||</p>

					<p class="f4 ctr">Iddhimā yasavā homi Jambusaṇḍassa issaro.||<br />
					Ko sutvā nappasīdeyya api kaṇh'ābhijātiyo.|| ||</p>

					<p class="f4 ctr"><a id="pg91"><span class="f2 g"><b>[91]</b></span></a> Tasmā hi attha-kāmena mahattam abhikaŋkhatā||<br />
					Sad'Dhammo garukātabbo saraɱ Buddhāna sāsanaɱ.|| ||</p>

					<p>&nbsp;</p>

					<hr class="demi" />

					<p class="lgqt"><sup>[<a id="n1" href="#fn1">1</a>]</sup> From here to the end as a separate sutta in BJT.</p>
</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>