<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Sevens, Sutta 58. The Buddha gives MahaMoggallāna instruction on how to overcome sleepiness." />
<title>AN 7 58: Pacalāyana Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Sattaka Nipāta<br />
					Avyākata Vagga</i></h4>

					<h4 class="ctr"><a href="../../../../backmatter/indexes/sutta/an/idx_07_sattakanipata.htm#p58">Sutta 58</a></h4>

					<h1>Pacalāyana Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg85"><span class="f2 g"><b>[85]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/07_sevens/an07.058.hare.pts.htm#p1">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p1">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekam samayaṃ Bhagavā Bhaggesu viharati Suṃsumāragire Bhesakaḷāvane Migadāye.|| ||</p>

					<p class="f4">Tena kho pana samayen'āyasmā MahāMoggallāno Magadhesu Kallavālamuttagāme pacalāyamāno nisinno hoti.|| ||</p>

					<p class="f4">Addasā kho Bhagavā dibbena cakkhunā||<br />
					visuddhena atikkanta-mānusakena||<br />
					āyasmantaṃ MahāMoggallānaṃ Magadhesu Kallavālamuttagāme pacalāya-mānaṃ nisinnaṃ.|| ||</p>

					<p class="f4">Disvā seyyathā pi nāma balavā puriso sammiñjitaṃ vā bāhaṃ pasāreyya,||<br />
					pasāritam vā bāhaṃ sammiñjeyya,||<br />
					evam eva Bhaggesu Suṃsumāragire Bhesakaḷāvane Migadāye||<br />
					antara-hito Magadhesu Kallavālamuttagāme||<br />
					āyasmato MahāMoggallānassa pamukhe pātu-r-ahosi.|| ||</p>

					<p class="f4">Nisīdi Bhagavā paññatte āsane.|| ||</p>

					<p class="f4">Nisajja kho Bhagavā āyasmantaṃ MahāMoggallānaṃ etad avoca.|| ||</p>

					<p class="f4">'Pacalāyasi no tvaṃ Moggallāna?||<br />
					Pacalāyasi no tvaṃ Moggallānā?' ti.|| ||</p>

					<p class="f4">"Evaṃ bhante" ti.|| ||</p>

					<p class="f4"><span class="f3">[<a id="p2">2</a>][<a href="../../../../dhamma-vinaya/pts/an/07_sevens/an07.058.hare.pts.htm#p2">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p2">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p2">olds</a>]</span> Tasmātiha tvāṃ Moggallāna,||<br />
					yathā saññissa te vivarato taṃ middhaṃ okkamati,||<br />
					taṃ saññaṃ mā manas'ākāsi.|| ||</p>

					<p class="f4"><a id="pg86"><span class="f2 g"><b>[86]</b></span></a> Taṃ saññaṃ mā bahulam akāsi:||<br />
					Ṭhānaṃ kho pan'etaṃ vijjati,||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><span class="f3">[<a id="p3">3</a>][<a href="../../../../dhamma-vinaya/pts/an/07_sevens/an07.058.hare.pts.htm#p3">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p3">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p3">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna||<br />
					yathā-sutaṃ yathā-pariyattaṃ dhammaṃ cetasā anuvitakkeyyāsi,||<br />
					anūvicāreyyāsi,||<br />
					manas-ā-nupekkheyyāsi.|| ||</p>

					<p class="f4">Ṭhānaṃ kho pan'etaṃ vijjati,||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><span class="f3">[<a id="p4">4</a>][<a href="../../../../dhamma-vinaya/pts/an/07_sevens/an07.058.hare.pts.htm#p4">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p4">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p4">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna,||<br />
					yathā-sutaṃ yathā-pariyattaṃ dhammaṃ vitthārena sajjhāyaṃ kareyyāsi:||<br />
					Ṭhānaṃ kho pan'etaṃ vijjati,||<br />
					yan te evaṃ viharato taṃ middaṃ pahīyetha.|| ||</p>

					<p class="f4"><span class="f3">[<a id="p5">5</a>][<a href="../../../../dhamma-vinaya/pts/an/07_sevens/an07.058.hare.pts.htm#p5">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p5">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p5">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna,||<br />
					ubho kaṇṇasotāni āvijeyyāsi pāṇinā gattāni anumajjeyyāsi.|| ||</p>

					<p class="f4">Ṭhānaṃ kho pan'etaṃ vijjati||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><span class="f3">[<a id="p6">6</a>][<a href="../../../../dhamma-vinaya/pts/an/07_sevens/an07.058.hare.pts.htm#p6">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p6">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p6">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna,||<br />
					uṭṭhāy āsanā udakena akkhīni anumajjitvā disā anuvilokeyyāsi.|| ||</p>

					<p class="f4">Nakkhattāni tāraka-rūpāni ullokeyyāsi.|| ||</p>

					<p class="f4">Ṭhānaṃ kho pan'etaṃ vijjati||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><span class="f3">[<a id="p7">7</a>][<a href="../../../../dhamma-vinaya/pts/an/07_sevens/an07.058.hare.pts.htm#p7">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p7">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p7">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna,||<br />
					āloka-saññaṃ mana-sikareyyāsi,||<br />
					divā saññaṃ adhiṭṭheyyāsi.|| ||</p>

					<p class="f4">Yathā divā tathā rattiṃ||<br />
					yathā rattiṃ tathā divā.|| ||</p>

					<p class="f4">Iti vivaṭena cetasā apariyonaddhena sa-p-pabhāsaṃ cittaṃ bhāveyyāsi.|| ||</p>

					<p class="f4">Ṭhānaṃ kho pan'etaṃ vijjati||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><a id="pg87"><span class="f2 g"><b>[87]</b></span></a> <span class="f3">[<a id="p8">8</a>][<a href="../../../../dhamma-vinaya/pts/an/07_sevens/an07.058.hare.pts.htm#p8">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p8">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p8">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna,||<br />
					pacchāpuresaññi caṇkamaṃ adhiṭṭheyyāsi||<br />
					antogatehi indriyehi,||<br />
					abahigatena mānasena.|| ||</p>

					<p class="f4">Ṭhānaṃ kho panataṃ vijjati||<br />
					yaṃ te evaṃ viharato taṃ middhaṃ pahīyetha.|| ||</p>

					<p class="f4"><span class="f3">[<a id="p9">9</a>][<a href="../../../../dhamma-vinaya/pts/an/07_sevens/an07.058.hare.pts.htm#p9">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p9">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p9">olds</a>]</span> No ce te evaṃ viharato taṃ middhaṃ pahīyetha,||<br />
					tato tvaṃ Moggallāna||<br />
					dakkhiṇena passena sīhaseyyaṃ kappeyyāsi pādena pādaṃ accādhāya sato sampajāno uṭṭhāna-saññaṃ mana-sikaritvā.|| ||</p>

					<p class="f4">PaṭiBuddhena ca te Moggallāna,||<br />
					khippaṃ yeva paccuṭṭhātabbaṃ:||<br />
					'Na seyya-sukhaṃ na phassukhaṃ na middha-sukhaṃ anuyutto viharissāmī' ti.|| ||</p>

					<p class="f4">Evaṃ hi te Moggallāna, sikkhitabbaṃ.|| ||</p>

					<p class="f4"><span class="f3">[<a id="p10">10</a>][<a href="../../../../dhamma-vinaya/pts/an/07_sevens/an07.058.hare.pts.htm#p10">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p10">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p10">olds</a>]</span> Tasmātiha Moggallāna evaṃ sikkhitabbaṃ:||<br />
					'Na uccāsoṇḍaṃ paggahetvā kulāni upasaṇkamissāmī' ti.|| ||</p>

					<p class="f4">Evaṃ hi te Moggallāna,||<br />
					sikkhitabbaṃ.|| ||</p>

					<p class="f4">Sace Moggallāna,||<br />
					bhikkhū uccāsoṇḍaṃ paggahetvā kulāni upasaṇkamati,||<br />
					santi hi Moggallāna,||<br />
					kulesu kicca-karaṇīyānī yena manussā āgataṃ bhikkhūṃ na manasi karontī ti.|| ||</p>

					<p class="f4">Tatra bhikkhussa evaṃ hoti:||<br />
					'Ko su nāma dāni maṃ imasmiṃ kule paribhindi,||<br />
					virattarūpā'dān'īme mayi manussā?' ti.|| ||</p>

					<p class="f4">Iti sa alābhena maṇkubhāvo.|| ||</p>

					<p class="f4">Mankubhutassa uddhaccaṃ.|| ||</p>

					<p class="f4">Uddhatassa asaṃvaro.|| ||</p>

					<p class="f4">Asaṃvutassa ārā cittaṃ samādhimhā.|| ||</p>

					<p class="f4">Tasmātiha Moggallāna,||<br />
					evaṃ sikkhitabbaṃ:||<br />
					'Na viggāhikakathaṃ kathessāmī' ti.|| ||</p>

					<p class="f4">Evaṃ hi te Moggallāna, sikkhitabbaṃ.|| ||</p>

					<p class="f4">Viggāhikāya Moggallāna kathāya sati katābāhullaṃ pāṭikaṇkhaṃ.|| ||</p>

					<p class="f4">Kathābāhulle sati uddhaccaṃ.|| ||</p>

					<p class="f4">Uddhatassa asaṃvaro.|| ||</p>

					<p class="f4">Asaṃvutassa ārā cittaṃ samādhimhā.|| ||</p>

					<p class="f4">Nāhaṃ Moggallāna, sabbe h'eva saṃsaggaṃ vaññayāmi, na <a id="pg88"><span class="f2 g"><b>[88]</b></span></a> panāhaṃ Moggallāna sabbe h'eva saṃsaggaṃ na vaññayāmi.|| ||</p>

					<p class="f4">Sagahaṭṭhapabba-jitehi kho ahaṃ Moggallāna saṃsaggaṃ na vaṇṇayāmi.|| ||</p>

					<p class="f4">Yāni ca kho tāni sen'āsanāni appa-saddāni appa-nigghosāni vijanavātāni manussarāhaseyyakāni paṭisallānasāruppāni, tathā-rūpehi sen'āsanehi saṃsaggaṃ vaṇṇayāmī' ti.|| ||</p>

					<p class="f4"><span class="f3">[<a id="p11">11</a>][<a href="../../../../dhamma-vinaya/pts/an/07_sevens/an07.058.hare.pts.htm#p11">pts</a>][<a href="../../../../dhamma-vinaya/ati/an/07_sevens/an07.058.than.ati.htm#p11">than</a>][<a href="../../../../dhamma-vinaya/bd/an/07_sevens/an07.058.olds.bd.htm#p11">olds</a>]</span> Evaṃ vutte āyasmā MahāMoggallāno Bhagavantaṃ etad avoca:||<br />
					'Kittāvatā nu kho bhante,||<br />
					bhikkhu saṇkhittena taṇhāsaṇkhayavimutto hoti accantaniṭṭho accanta-yoga-k-khemī accanta-brahma-cārī accantapariyosāno seṭṭho deva-manussānan' ti?|| ||</p>

					<p class="f4">'Idha Moggallāna, bhikkhuno sutaṃ hoti||<br />
					sabbe dhammā nālaṃ abhinivesāyā ti.|| ||</p>

					<p class="f4">Evaṃ c'etaṃ Moggallāna, bhikkhuno sutaṃ hoti||<br />
					sabbe dhammā nālaṃ abhinivesāyā ti.|| ||</p>

					<p class="f4">So sabbaṃ dhammaṃ abhijānāti,<br />
					so sabbaṃ dhammaṃ abhiññāya||<br />
					sabbaṃ dhammaṃ parijānāti,<br />
					sabbaṃ dhammaṃ pariññāya yaṃ kiñci vedanaṃ vediyati sukhaṃ vā dukkhaṃ vā adukkha-m-asukhaṃ vā.|| ||</p>

					<p class="f4">So tāsu vedanāsu anicc'ānupassī viharati,||<br />
					virāg-ā-nupassī viharati,||<br />
					nirodh-ā-nupassī viharati,||<br />
					paṭinissagg-ā-nupassī viharati.|| ||</p>

					<p class="f4">So tāsu vedanāsu anicc'ānupassī viharanto,||<br />
					virāg-ā-nupassī viharanto,||<br />
					nirodh-ā-nupassī viharanto,||<br />
					paṭinissāggānupassī viharanto na ca kiñci loke upādiyati.|| ||</p>

					<p class="f4">An-upādiyaṃ na paritassati.|| ||</p>

					<p class="f4">Aparitassaṃ paccattaṃ yeva parinibkhāyati.|| ||</p>

					<p class="f4">Khīṇā jāti||<br />
					vusitaṃ Brahma-cariyaṃ||<br />
					kataṃ karaṇīyaṃ||<br />
					nāparaṃ itthattāyā' ti pajānāti.|| ||</p>

					<p class="f4">Ettāvatā kho Moggallāna, bhikkhū saṇkhittena taṇhāsaṇkhayāvimutto hoti accantaniṭṭho accantayoga-k-khemi accanta-brahma-cārī accantapariyosāṇo. Seṭṭho deva-manussānan' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<h4 class="ctr"><a id="p59a" href="../../../../backmatter/indexes/sutta/an/idx_07_sattakanipata.htm#p59a">Sutta 59a</a></h4>

					<h1>Māpuññabhāyi Suttaṃ<span class="f1"><sup>[<a id="fn1" href="#n1">1</a>]</sup></span></h1>

					<p class="f4">Mā bhikkhave, puññānaṃ bhayittha.|| ||</p>

					<p class="f4">Sukhass'etaṃ <a id="pg89"><span class="f2 g"><b>[89]</b></span></a> bhikkhave,||<br />
					adhivacanaṃ yad idaṃ puññanti.|| ||</p>

					<p class="f4">1. Abhijānāmi kho panāhaṃ bhikkhave, dīgha-rattaṃ katānaṃ puññānaṃ dīgha-rattaṃ iṭṭhaṃ kantaṃ manāpaṃ vipākaṃ paccanubhūtaṃ.|| ||</p>

					<p class="f4">Sattavassāni mettaṃ cittaṃ bhāvesiṃ.|| ||</p>

					<p class="f4">Sattavassāni mettaṃ cittaṃ bhāvetvā sattasaṃvaṭṭhavivaṭṭa-kappe nayimaṃ lokaṃ punarāgamāsiṃ. Saṇvaṭṭamānassudāhaṃ bhikkhave,||<br />
					loke Ābhassarūpago homi.|| ||</p>

					<p class="f4">Vivaṭṭamāne loke suññaṃ Brahma-vimānaṃ upapajjāmi.|| ||</p>

					<p class="f4">Tatra sudaṃ bhikkhave,||<br />
					(sattakkhattuṃ) Brahmā homi Mahā-Brahmā abhibhū anabhibhūto aññadatthu daso vasavattī.|| ||</p>

					<p class="f4">Chattiṃ-sakkhattuṃ kho panāhaṃ bhikkhave Sakko ahosiṃ devānam Indo.|| ||</p>

					<p class="f4">Anekasatakkhattuṃ rājā ahosiṃ cakka-vatti dhammiko Dhamma-rājā cāturanto vijitāvi jana-padatthāvariya-p-patto satta-ratana-samannāgato.|| ||</p>

					<p class="f4">Tassa mayhaṃ bhikkhave,||<br />
					imāni sattaratanānī ahesuṃ.|| ||</p>

					<p class="f4">Seyyath'īdaṃ:||<br />
					cakka-ratanaṃ hatthi-ratanaṃ assa-ratanaṃ maṇi-ratanaṃ itthi-ratanaṃ gahapati-ratanaṃ parināyaka-ratanam'eva sattamaṃ.|| ||</p>

					<p class="f4">Parosahassaṃ kho pana me bhikkhave,||<br />
					puttā ahesuṃ sūrā vīraṇgarūpā parasena-p-pamaddanā.|| ||</p>

					<p class="f4">So'haṃ imaṃ paṭhaviṃ sāgarapariyan taṃ adaṇḍena asatthena dhammena ahivijiya ajjhāvasinti.|| ||</p>

					<p>&nbsp;</p>

					<p class="f4 ctr">Passa puññānaṃ vipākaṃ kusalānaṃ sukhesino||<br />
					Mettaṃ cittaṃ vībhāvetvā satta-vassāni bhikkhave,||<br />
					<a id="pg90"><span class="f2 g"><b>[90]</b></span></a> Satta saṃvaṭṭa- vivaṭṭa-kappe nayimaṃ lokaṃ punāgamaṃ.|| ||</p>

					<p class="f4 ctr">Saṇvaṭṭamāne lokambhi homi Ābhassarūpago,||<br />
					Vivaṭṭamāne lokambhi suññaṃ brahmūpago ahuṃ.|| ||</p>

					<p class="f4 ctr">Sattakkhattuṃ Mahā-Brahmā vasavatti tadā ahuṃ.||<br />
					Chattiṃ-sakkhattuṃ devindo devarajjamakārayiṃ|| ||</p>

					<p class="f4 ctr">Cakka-vatti ahuṃ rājā Jambudīpassa issaro||<br />
					Muddhāvasitto khattiyo manussādhipatī ahuṃ.|| ||</p>

					<p class="f4 ctr">Adaṇḍena asatthena vijeyya paṭhaviṃ imaṃ||<br />
					Asāhasena dhammena samena anusāsiyaṃ.|| ||</p>

					<p class="f4 ctr">Dhammena rajjaṃ kāretvā asmiṃ paṭhavimaṇḍale||<br />
					Mahaddhane mahā-bhoge aḍḍhe ajāyisaṃ kule|| ||</p>

					<p class="f4 ctr">Sabbakāmehi sampanno ratanehi ca sattahi,||<br />
					Buddhā saṇgāhakā loke tehi etaṃ sudesitaṃ.|| ||</p>

					<p class="f4 ctr">Esa hetumahantassa pathavyo yena vuccati.||<br />
					Pahūtavittūpakaraṇo rājā homi patāpavā|| ||</p>

					<p class="f4 ctr">Iddhimā yasavā homi Jambusaṇḍassa issaro.||<br />
					Ko sutvā nappasīdeyya api kaṇh'ābhijātiyo.|| ||</p>

					<p class="f4 ctr"><a id="pg91"><span class="f2 g"><b>[91]</b></span></a> Tasmā hi attha-kāmena mahattam abhikaṇkhatā||<br />
					Sad'Dhammo garukātabbo saraṃ Buddhāna sāsanaṃ.|| ||</p>

					<p>&nbsp;</p>

					<hr class="demi" />

					<p class="lgqt"><sup>[<a id="n1" href="#fn1">1</a>]</sup> From here to the end as a separate sutta in BJT.</p>
</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>