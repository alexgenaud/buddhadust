<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Sevens, Sutta 65. The Buddha likens the stages in the flowering of the Kovilara Paricchattaka Tree of the devas of the Thirty to the stages in the progress towards freedom of the bhikkhu and then describes the glorious shout that rises up through the various deva worlds to the highest Brahma heaven as a consequence of his achievement." />
<title>AN 7 65: Pāri-c-Chattaka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Sattaka Nipāta<br />
					Mahā Vaggo</i></h4>

					<h4 class="ctr"><a href="../../../../backmatter/indexes/sutta/an/idx_07_sattakanipata.htm#p65">Sutta 65</a></h4>

					<h1>Pāri-c-Chattaka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg117"><span class="f2 g"><b>[117]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/07_sevens/an07.065.hare.pts.htm#p1">pts</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro paṇḍupalāso hoti,||<br />
					atta-manā bhikkhave, devā Tāvatiṃsā tasmiṃ samaye honti:|| ||</p>

					<p class="f4">"Paṇḍupalāso dāni pāricchattako koviḷāro,||<br />
					na cirass'eva dāni sattapalāso bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro sattapalāso hoti,||<br />
					atta-manā bhikkhave, devā Tāvatiṃsā tasmiṃ samaye honti:|| ||</p>

					<p class="f4">"Sattapalāso dāni pāricchattako koviḷāro,||<br />
					na cirass'eva dāni jālakajāto bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro jālakajāto hoti,||<br />
					atta-manā bhikkhave, devā Tāvatiṃsā tasmiṃ samaye honti:|| ||</p>

					<p class="f4">"Jālakajāto dāni pāricchattako koviḷāro,||<br />
					na cirass'eva dāni khārakajāto bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro khārakajāto hoti,||<br />
					atta-manā bhikkhave, devā Tāvatiṃsā tasmiṃ samaye honti:|| ||</p>

					<p class="f4">"Khārakajāto dāni pāricchattako koviḷāro,||<br />
					na cirass'eva dāni kuḍumalakajāto bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro kuḍumakajāto hoti,||<br />
					atta-manā bhikkhave, devā Tāvatiṃsā tasmiṃ samaye honti:|| ||</p>

					<p class="f4">"Kuḍumakajāto dāni pāricchattako koviḷāro,||<br />
					na cirass'eva dāni <a id="pg118"><span class="f2 g"><b>[118]</b></span></a> kokāsakajāto bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro kokāsakajāto hoti,||<br />
					atta-manā bhikkhave, devā Tāvatiṃsā honti:</p>

					<p class="f4">"Kokāsakajāto dāni pāricchattako koviḷāro,||<br />
					na cirass'eva dāni sabbapāliphullo bhavissatī" ti.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye devānaṃ Tāvatiṃsānaṃ pāricchattako koviḷāro sabbapāliphullo hoti,||<br />
					atta-manā bhikkhave, devā Tāvatiṃsā pāricchattakassa koviḷārassa mūle dibba cattāro māse pañcahi kāma-guṇehi samappitā samaṇgi-bhūtā paricārenti.|| ||</p>

					<p class="f4">Sabbapāliphullassa kho pana bhikkhave,||<br />
					pāricchattakassa koviḷārassa samantā paññāsa yojanāni ābhāya phūṭaṃ hoti.|| ||</p>

					<p class="f4">Anuvātaṃ yojanasataṃ gandho gacchati.|| ||</p>

					<p class="f4">Ayam anubhāvo pāricchattakassa koviḷārassa.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Evam eva kho bhikkhave, yasmiṃ samaye ariya-sāvako agārasmā anagāriyaṃ pabbajjāya ceteti,||<br />
					paṇḍupalāso bhikkhave, ariya-sāvako tasmiṃ samaye hoti devānaṃ va Tāvatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye ariya-sāvako kesa-massuṃ ohāretvā kāsāyāni vatthāni acchādetvā agārasmā anagāriyaṃ pabba-jito hoti,||<br />
					sattapalāso bhikkhave ariya-sāvako tasmiṃ samaye hoti devānaṃ va Tāvatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye ariya-sāvako vivicc'eva kāmehi<br />
					vivicca akusalehi dhammehi<br />
					sa-vitakkaṃ sa-vicāraṃ<br />
					viveka-jaṃ pīti-sukhaṃ<br />
					paṭhamaṃ-jhānaṃ upasampajja viharati,||<br />
					jālakajāto bhikkhave, ariya-sāvako tasmiṃ samaye hoti devānaṃ va Tāvatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave samaye ariya-sāvako vitakka-vicārānaṃ vūpasamā<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ avicāraṃ||<br />
					samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharati,||<br />
					khārakajāto bhikkhave, ariya-sāvako tasmiṃ samaye hoti devānaṃ va Tavatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, <a id="pg119"><span class="f2 g"><b>[119]</b></span></a> samaye ariya-sāvako pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaṃvedeti||<br />
					yaṃ taṃ ariyā ācikkhantī:|| ||</p>

					<p class="f4">'Upekkhako satimā sukha-vihārī' ti,|| ||</p>

					<p class="f4">tatiyaṃ-jhānaṃ upasampajja viharati||<br />
					kuḍumalakajāto bhikkhave, ariya-sāvako tasmiṃ samaye hoti devānaṃ ca Tāvatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye ariya-sāvako sukhassa ca pahānā||<br />
					dukkhassa ca pahāṇā||<br />
					pubb'eva somanassa-domanassānaṃ atthaṇgamā||<br />
					adukkha-ṃ-asukhaṃ||<br />
					upekkhā-sati-pārisuddhiṃ||<br />
					catuttaṃ jhānaṃ upasampajja viharati,||<br />
					kokāsakajāto bhikkhave ariya-sāvako tasmiṃ samaye hoti devānaṃ va Tāvatiṃsānaṃ pāricchattako koviḷāro.|| ||</p>

					<p class="ctr c">&#9632;</p>

					<p class="f4">Yasmiṃ bhikkhave, samaye ariya-sāvako āsavānaṃ khayā||<br />
					ānāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharati,||<br />
					sabbapāliphullo bhikkhave,||<br />
					ariya-sāvako tasmiṃ samaye hoti devānaṃ va Tāvatiṃsānaṃ pāricchattako koviḷāro.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Tasmiṃ bhikkhave, samaye Bhummā devā saddam anussāventi:|| ||</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="ctr c">&#9632;</p>

					<p class="f4">Bhummānaṃ devānaṃ saddaṃ sutvā Cātu-m-mahā-rājikā devā saddam anussāventi|| ||</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Cātu-m-mahā-rājikānaṃ devānaṃ saddaṃ sutvā Tāvatiṃsā devā saddam anussāventi|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Tāvatiṃsānaṃ devānaṃ saddaṃ sutvā Yāmā devā saddam anussāventi|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Yāmānaṃ devānaṃ saddaṃ sutvā Tusitā devā saddam anussāventi|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Tusitānaṃ devānaṃ saddaṃ sutvā Nimmānaratī devānaṃ saddam anussāventi,|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Nimmānaratīnaṃ devānaṃ saddaṃ sutvā Paranimmita-vasavatti devānaṃ saddam anussāventi|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Paranimmita-vasavattinaṃ devānaṃ saddaṃ sutvā Brahma-kāyikā devā saddam anussāventi|| ||</p>

					<p class="ctr c">&#9632;</p>

					<p class="f4">"Eso itthannāmo āyasmā itthinnāmassa āsasmato saddhi-vihāriko amukamhā gāmā vā nigamā vā agārasmā anagāriyaṃ pabba-jito āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4">Iti ha <a id="pg120"><span class="f2 g"><b>[120]</b></span></a> tena khaṇena tena muhuttena yāva Brahma-lokā saddo abbhu-g-gacchati.|| ||</p>

					<p class="f4">Ayam anubhāvo khīṇ'āsavassa bhikkhuno ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
