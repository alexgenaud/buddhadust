<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Sevens, Sutta 50. Nanda's Mother declares seven wonderful things about herself including that she was a non-returner." />
<title>AN 7 50: Nanda-Mātu Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					Sattaka Nipāta<br />
					Mahāyañña-Vagga</i></h4>

					<h4 class="ctr"><a href="../../../../backmatter/indexes/sutta/an/idx_07_sattakanipata.htm#p50">Sutta 50</a></h4>

					<h1>Nanda-Mātu Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg63"><span class="f2 g"><b>[63]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/07_sevens/an07.050.hare.pts.htm#p1">pts</a>][<a href="../../../../dhamma-vinaya/mnl/an/07_sevens/an07.050.upal.mnl.htm#p1">upal</a>][<a href="../../../../dhamma-vinaya/ati/an/07_sevens/an07.050.than.ati.htm#p1">than</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaṃ samayaṃ āyasmā ca Sāriputto āyasmā ca Mahā Moggallāno Dakkhiṇāgirismiṃ cārikaṃ caranti mahatā bhikkhu saṅghena saddhiṃ.|| ||</p>

					<p class="f4">Tena kho pana samayena Veḷukaṇṭakī Nandamātā upāsikā rattiyā paccūsa-samayaṃ paccūṭṭhāya pārāyaṇaṃ sarena bhāsati.|| ||</p>

					<p class="f4">Tena kho pana samayena Vessavaṇo Mahārājā uttarāya disāya dakkhiṇaṃ disaṃ gacchati kenaci-d'eva karaṇīyena.|| ||</p>

					<p class="f4">Assosi kho Vessavaṇo Mahārājā Nandamātāya upāsikāya pārāyaṇaṃ sarena bhāsantiyā.|| ||</p>

					<p class="f4">Sutvā kathā-pariyosānaṃ āgamayamāno aṭṭhāsi.|| ||</p>

					<p class="f4">Atha kho Nandamātā upāsikā pārāyaṇaṃ sarena bhāsitvā tuṇhī ahosi.|| ||</p>

					<p class="f4">Atha kho Vessavaṇo Mahārājā Nandamātāya upāsikāya kathā-pariyosānaṃ viditvā abbhanumodī:|| ||</p>

					<p class="f4">'Sādhu bhagini, sādhu bhaginī' ti.|| ||</p>

					<p class="f4">'Ko panesa bhadramukhā' ti?|| ||</p>

					<p class="f4">'Ahaṃ te bhaginī bhātā Vessavaṇo Mahārājā' ti.|| ||</p>

					<p class="f4">'Sādhu bhadramukha,||<br />
					tena hīyo me ayaṃ dammapariyāyo bhaṇito,||<br />
					idan te hotu ātitheyyan' ti.|| ||</p>

					<p class="f4">'Sādhu bhaginī, etaṃ c'eva me <a id="pg64"><span class="f2 g"><b>[64]</b></span></a> hotu ātitheyyaṃ:<br />
					sve ca Sāriputta-Moggallānapamukho bhikkhu-saṅgho akatapātarāso Veḷukaṇṭakaṃ āgamissati.|| ||</p>

					<p class="f4">Tañ ca bhikkhu-saṅgaṃ parivisitvā mamaṃ dakkhiṇaṃ ādiseyyāsi,||<br />
					etañ ca me bhavissati ātitheyyan' ti.|| ||</p>

					<p class="f4">2. Atha ko Nandamātā upāsikā tassā rattiyā accayena sake nivesane paṇītaṃ khādanīyaṃ bhojanīyaṃ paṭiyādāpesi.|| ||</p>

					<p class="f4">Atha kho Sāriputta-Moggallānapamukho bhikkhu-saṅgho akatapātarāso yena Veḷukaṇṭako tad avasarī.|| ||</p>

					<p class="f4">Atha kho Nandamātā upāsikā aññataraṃ purisaṃ āmantesi:|| ||</p>

					<p class="f4">'Ehi tvaṃ ambho purisa,||<br />
					ārāmaṃ gantvā bhikkhū-Saṅghassa kālaṃ ārocehi:|| ||</p>

					<p class="f4">"Kālo bhante, ayyāya Nandamātuyā nivesane niṭṭhitaṃ bhattan"' ti.|| ||</p>

					<p class="f4">'Evaṃ ayye', ti kho so puriso Nandamātāya upāsikāya paṭi-s-sutvā ārāmaṃ gantvā bhikkhū-Saṅghassa kālaṃ ārovesi:|| ||</p>

					<p class="f4">'Kālo bhante, ayyāya Nandamātuyā nivesane niṭṭhitaṃ bhattan' ti.|| ||</p>

					<p class="f4">Atha kho Sāriputata-Moggallānapamukho bhikkhu-saṅgho pubbaṇha-samayaṃ nivāsetvā patta-cīvaraṃ ādāya yena Nandamātuyā upāsikāya nivesanaṃ ten'upasaṅkami.|| ||</p>

					<p class="f4">Upasaṅkamitvā paññatte āsane nisīdi.|| ||</p>

					<p class="f4">Atha kho Nandamātā upāsikā Sāriputta-Moggallānapamukhaṃ bhikkhu-saṅghaṃ paṇītena khādanīyena bhojanīyena sahatvā santappesi sampavāresi.|| ||</p>

					<p class="f4">Atha kho Nandamātā upāsikā āyasmantaṃ Sāriputtaṃ bhuttāviṃ onītapattapāṇīṃ eka-m-antaṃ nisīdi.</p>

					<p class="f4">Eka-m-antaṃ nisinnaṃ kho Nandamātaraṃ upāsikaṃ āyasmā Sāriputto etad avoca:|| ||</p>

					<p class="f4">'Ko pana te Nandamāte, bhikkhu-saṅghassa abbhāgamanaṃ ārocesī ti?|| ||</p>

					<p class="f4">'Idh'āhaṃ bhante, rattiyā paccūsa-samayaṃ paccu-ṭṭhāya pārāyaṇaṃ sarena bhāsitvā tuṇhī ahosiṃ.|| ||</p>

					<p class="f4">Atha kho bhante, Vessavaṇo <a id="pg65"><span class="f2 g"><b>[65]</b></span></a> Mahārājā mama kathā-pariyosānaṃ viditvā abbhanumodi:|| ||</p>

					<p class="f4">"Sādhu bhaginī, sādhu bhaginī", ti.|| ||</p>

					<p class="f4">"Ko pan'eso bhadramukhā" ti?|| ||</p>

					<p class="f4">"Ahaṃ te bhagini, bhātā Vessavaṇo Mahārājā" ti.|| ||</p>

					<p class="f4">"Sādhu bhadramukha, tena hīyo me ayaṃ dhamma-pariyāyo bhaṇito,||<br />
					idaṃ te hotu ātitheyyan" ti.|| ||</p>

					<p class="f4">"Sādhu bhagini, etañ c'eva me hotu ātitheyyaṃ:||<br />
					sve ca Sāriputta-Moggallānapamukho bhikkhu-saṅgho akatapātarāso Veḷukaṇṭakaṃ āgamissati.|| ||</p>

					<p class="f4">Tañ ca bhikkhū-Saṅghaṃ parivisitvā mamaṃ dakkhiṇaṃ ādiseyyāsi.|| ||</p>

					<p class="f4">Etañ ca me bhavissati ātitheyyan" ti.|| ||</p>

					<p class="f4">Yad idaṃ bhante, dāne puññaṃ hi taṃ Vessavaṇassa mahārājassa sukhāya hotū' ti.|| ||</p>

					<p class="f4">3. 'Acchariyaṃ Nandamāte, abbhūtaṃ Nandamāte,||<br />
					yatra hi nāma Vessavaṇena mahārājena evaṃ mahiddhikena evaṃ mahesakkhena deva-puttena sammukhā sallapissatī' ti.|| ||</p>

					<p class="f4">'Na kho me bhante, es'eva acchariyo abbhūto dhammo.|| ||</p>

					<p class="f4">Atthi me añño pi acchariyo abbhuto dhammo:</p>

					<p class="f4">Idha me bhante Nando nāma eko puttako piyo manāpo.|| ||</p>

					<p class="f4">Taṃ rājāno kismiñci-d'eva karaṇe okkassa pasayha jivitā voropesuṃ.|| ||</p>

					<p class="f4">Tasmiṃ kho panāhaṃ bhante, dārake gahite vā gayhamāne vā vadhe vā vajjhamāne vā hate vā haññamāne vā nābhijānāmi cittassa aññathattan' ti.|| ||</p>

					<p class="f4">4. 'Acchariyaṃ Nandamāte, abbhūtaṃ Nandamāte,||<br />
					yatra hi nāma cittuppādam pi parisodhessasī' ti.|| ||</p>

					<p class="f4">'Na kho me <a id="pg66"><span class="f2 g"><b>[66]</b></span></a> bhante, es'eva acchariyo abbhuto dhammo.|| ||</p>

					<p class="f4">Atti me añño pi acchariyo abbhuto dhammo:|| ||</p>

					<p class="f4">Idha me bhante, sāmiko kāla-kato aññataraṃ yakkhayoniṃ upapanno.|| ||</p>

					<p class="f4">So me ten'eva purimena atta-bhāvena uddasseti.|| ||</p>

					<p class="f4">Na kho panāhaṃ bhante, abhijānāmi tato nidānaṃ cittassa aññathattan' ti.|| ||</p>

					<p class="f4">5. 'Acchariyaṃ Nandamāte, abbhūtaṃ Nandamāte,||<br />
					yatra hi nāma cittuppādam pi parisodhessatī' ti.|| ||</p>

					<p class="f4">'Na kho me bhante, es'eva acchariyo abbhuto dhammo.|| ||</p>

					<p class="f4">Atti me añño pi acchariyo abbhuto dhammo:|| ||</p>

					<p class="f4">Yato'haṃ bhante, sāmikassa daharass'eva daharā ānītā,||<br />
					nābhijānāmi sāmikaṃ manasā pi aticarittā,||<br />
					kuto pana kāyenā' ti.|| ||</p>

					<p class="f4">6. 'Acchariyaṃ Nandamāte, abbhutaṃ Nandamāte,||<br />
					yatra hi nāma cittuppādamattam pi parisodhessatī' ti.|| ||</p>

					<p class="f4">'Na kho me bhante, es'eva acchariyo abbhuto dhammo.|| ||</p>

					<p class="f4">Atthi me añño pi acchariyo abbhuto dhammo:|| ||</p>

					<p class="f4">Yadāhaṃ bhante, upāsikā paṭidesitā,||<br />
					nābhijānāmi kiñci sikkhāpadaṃ sañcicca vītikkamitā' ti.|| ||</p>

					<p class="f4">7. 'Acchariyaṃ Nandamāte, abbhutaṃ Nandamāte' ti.|| ||</p>

					<p class="f4">Na kho me bhante, es'eva acchariyo abbhuto dhammo.|| ||</p>

					<p class="f4">Atti me añño pi acchariyo abbhuto dhammo:|| ||</p>

					<p class="f4">Idh'āhaṃ bhante, yāva-d'eva ākaṅkhāmi||<br />
					vivicc'eva kāmehi||<br />
					vivicca akusalehi dhammehi<br />
					sa-vitakkaṃ sa-vicāraṃ<br />
					vicekajaṃ pīti-sukhaṃ<br />
					paṭhamaṃ-jhānaṃ upasampajja viharāmi.|| ||</p>

					<p class="f4">Vitakka-vicārānaṃ vūpasamā||<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ avicāraṃ||<br />
					samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharāmi.|| ||</p>

					<p class="f4">Pītiyā ca virāgā||<br />
					upekkhakā ca viharāmi,||<br />
					satā ca sampajānā sukhañ ca <a id="pg67"><span class="f2 g"><b>[67]</b></span></a> kāyena paṭisaṃvedemi.|| ||</p>

					<p class="f4">Yaṃ taṃ ariyā ācikkhantī<br />
					'upekkhako satimā sukha-vihāri' ti||<br />
					tatiyaṃ jhanaṃ upasampajja viharāmi.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa domanassānaṃ attha-gamā||<br />
					adukkha-ṃ-asukhaṃ||<br />
					upekkhā-sati-pārisuddhiṃ||<br />
					catutthaṃ-jhānaṃ upasampajja viharāmi' ti.|| ||</p>

					<p class="f4">8. 'Acchariyaṃ Nandamāne abbhutaṃ Nandamāte' ti.|| ||</p>

					<p class="f4">'Na kho me bhante es'eva acchariyo abbhuto dhammo.|| ||</p>

					<p class="f4">Atti me añño pi acchariyo abbhuto dhammo:|| ||</p>

					<p class="f4">Yānīmāni bhante, Bhagavatā desitāni pañc'oram-bhāgiyāni saṃyojanāni,||<br />
					n-ā-haṃ tesaṃ kiñci attani a-p-pahīnaṃ samanupassāmi' ti.|| ||</p>

					<p class="f4">'Acchariyaṃ Nandamāte, abbhutā Nandamāte' ti.|| ||</p>

					<p class="f4">Atha kho āyasmā Sāriputto Nandamātaraṃ upāsikaṃ dhammiyā kathāya sa nadassetvā samāda-petvā samutte-chetvā sampahaṃ-setvā uṭṭhāy āsanā pakkāmi ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>