<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Sutta 61 of the Aṇguttara Nikāya, Book of the Sevens. A description of the conditions for attaining the goal using the method of the paṭicca samuppāda." />
<title>AN 7 61: Hir'Ottappa Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Sattaka Nipāta<br />
					Mahā Vaggo</i></h4>

					<h4 class="ctr"><a href="../../../../backmatter/indexes/sutta/an/idx_07_sattakanipata.htm#p61">Sutta 61</a></h4>

					<h1>Hir'Ottappa Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p> <a id="pg99"><span class="f2 g"><b>[99]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/07_sevens/an07.061.hare.pts.htm#p1">pts</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Hir'ottappe bhikkhave, asati||<br />
					hir'ottappa-vipannassa||<br />
					hat'ūpaniso hoti indriya-saṃvaro.|| ||</p>

					<p class="f4">Indriya-saṃvare asati||<br />
					indriya-saṃvara-vipannassa||<br />
					hat'ūpanisaṃ hoti sīlaṃ.|| ||</p>

					<p class="f4">Sīle asati||<br />
					sīla-vipannassa||<br />
					hat'ūpaniso hoti sammā-samādhi.|| ||</p>

					<p class="f4">Sammā-samādhimhi asati||<br />
					sammā-samādhi-vipannassa||<br />
					hat'ūpanisaṃ hoti yathā-bhūta-ñāṇa-dassanaṃ.|| ||</p>

					<p class="f4">Yathā-bhūta-ñāṇa-dassane asati||<br />
					yathā-bhūta-ñāṇa-dassana-vipannassa||<br />
					hat'ūpaniso hoti nibbidā-virāgo.|| ||</p>

					<p class="f4">Nibbidā-virāge asati||<br />
					nibbidā-virāga-vipannassa||<br />
					hat'ūpanisaṃ hoti vimutti-ñāṇa-dassanaṃ.|| ||</p>

					<p class="f4">Seyyathā pi bhikkhave rukkho sākhā-palāsa-vipanno,||<br />
					tassa papaṭikā pi na pāripūriṃ gacchati,||<br />
					taco pi pheggu pi sāro pi na pāripūriṃ gacchati,||<br />
					evam eva kho, bhikkhave,||<br />
					hir'ottappe asati||<br />
					hir'ottappa-vipannassa||<br />
					hat'ūpaniso hoti indriya-saṃvaro;||<br />
					indriya-saṃvare asati||<br />
					indriya-saṃvara-vipannassa||<br />
					hat'ūpanisaṃ hoti sīlaṃ;||<br />
					sīle asati||<br />
					sīla-vipannassa||<br />
					hat'ūpaniso hoti sammā-samādhi;||<br />
					sammā-samādhimhi asati||<br />
					sammā-samādhi-vipannassa||<br />
					hat'ūpanisaṃ hoti yathā-bhūta-ñāṇa-dassanaṃ;||<br />
					yathā-bhūta-ñāṇa-dassane asati||<br />
					yathā-bhūta-ñāṇa-dassana-vipannassa||<br />
					hat'ūpaniso hoti nibbidā-virāgo;||<br />
					nibbidā-virāge asati||<br />
					nibbidā-virāga-vipannassa||<br />
					hat'ūpanisaṃ hoti vimutti-ñāṇa-dassanaṃ.|| ||</p>

					<p class="f4">3. Hir'ottappe bhikkhave sati||<br />
					hir'ottappa-sampannassa||<br />
					upanisa-sampanno hoti indriya-saṃvaro.|| ||</p>

					<p class="f4">Indriya-saṃvare sati||<br />
					indriya-saṃvara-sampannassa||<br />
					upanisa-sampannaṃ hoti sīlaṃ.|| ||</p>

					<p class="f4">Sīle sati||<br />
					sīla-sampannassa||<br />
					upanisa-sampanno hoti sammā-samādhi.|| ||</p>

					<p class="f4">Sammā-samādhimhi sati||<br />
					sammā-samādhi-sampannassa||<br />
					upanisa-sampannaṃ hoti yathā-bhūta-ñāṇa-dassanaṃ.|| ||</p>

					<p class="f4">Yathā-bhūta-ñāṇa-dassane sati||<br />
					yathā-bhūta-ñāṇa-dassana-sampannassa||<br />
					upanisa-sampanno hoti nibbidā-virāgo.|| ||</p>

					<p class="f4">Nibbidā-virāge sati||<br />
					nibbidā-virāga-sampannassa||<br />
					upanisa-sampannaṃ hoti vimutti-ñāṇa-dassanaṃ.|| ||</p>

					<p class="f4">Seyyathā pi bhikkhave, rukkho sākhā-palāsa-sampanno,||<br />
					tassa papaṭikāpi pāripūriṃ gacchati,||<br />
					taco pi pheggu pi sāro pi pāripūriṃ gacchati,||<br />
					evam eva kho, bhikkhave,||<br />
					hir'ottappe sati||<br />
					hir'ottappa-sampannassa||<br />
					upanisa-sampanno hoti indriya-saṃvaro;||<br />
					indriya-saṃvare sati||<br />
					indriya-saṃvara-sampannassa||<br />
					upanisa-sampannaṃ hoti sīlaṃ;||<br />
					sīle sati||<br />
					sīla-sampannassa||<br />
					upanisa-sampanno hoti sammā-samādhi;||<br />
					Sammā-samādhimhi sati||<br />
					sammā-samādhi-sampannassa||<br />
					upanisa-sampannaṃ hoti yathā-bhūta-ñāṇa-dassanaṃ;||<br />
					yathā-bhūta-ñāṇa-dassane sati||<br />
					yathā-bhūta-ñāṇa-dassana-sampannassa||<br />
					upanisa-sampanno hoti nibbidā-virāgo;||<br />
					nibbidā-virāge sati||<br />
					nibbidā-virāga-sampannassa||<br />
					upanisa-sampannaṃ hoti vimutti-ñāṇa-dassanaṃ.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>