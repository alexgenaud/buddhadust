<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fives, Sutta 48. The distinction between the disciples of Gotama and the commoner in facing aging, sickness and death, passing away, and dissapearance." />
<title>AN 5: 48: Alabbha-Nīyaṭhāna Suttaṃ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Pañcaka Nipāta<br />
					5. Muṇḍarāja-Vagga</i></h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p48">Sutta 48</a></h4>

					<h1>Alabbha-Nīyaṭhāna Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg54"><span class="f2 g"><b>[54]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.048.hare.pts.htm#p1">pts</a>][<a href="../../../../dhamma-vinaya/bd/an/05_fives/an05.048.olds.bd.htm#p1">olds</a>][<a href="../../../../dhamma-vinaya/wp/an/05_fives/an05.048.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">Pañc'imāni bhikkhave alabbha-nīyāni ṭhānāni samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p class="f4">Katamāni pañca?|| ||</p>

					<p class="f4">'Jarā-dhammaṃ mā jīrī' ti.|| ||</p>

					<p class="f4">Alabbha-nīyaṃ ṭhānaṃ samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p class="ctr c">&#9632;</p>

					<p class="f4">'Vyādhi-dhammaṃ mā vyādhīyī' ti.|| ||</p>

					<p class="f4">Alabbha-nīyaṃ ṭhānaṃ samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p class="ctr c">&#9632;</p>

					<p class="f4">'Maraṇa-dhammaṃ mā mīyī'||<br />
					ti.|| ||</p>

					<p class="f4">Alabbha-nīyaṃ ṭhānaṃ samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p class="ctr c">&#9632;</p>

					<p class="f4">'Khaya-dhammaṃ mā khīyī' ti.|| ||</p>

					<p class="f4">Alabbha-nīyaṃ ṭhānaṃ samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p class="ctr c">&#9632;</p>

					<p class="f4">'Nassana-dhamm mā nassī' ti.|| ||</p>

					<p class="f4">Alabbha-nīyaṃ ṭhānaṃ samaṇena vā||<br />
					brāhmaṇena vā||<br />
					devena vā||<br />
					mārena vā||<br />
					brahmunā vā||<br />
					kenaci vā lokasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Assutavato bhikkhave puthu-j-janassa jarā-dhammaṃ jīrati.|| ||</p>

					<p class="f4">So jarā-dhamme jiṇṇe na iti paṭisañcikkhati:|| ||</p>

					<p class="f4">'Na kho mayham-ev'ekassa jarā-dhammaṃ jīrati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ jarā-dhammaṃ jīrati.|| ||</p>

					<p class="f4">Ahañ c'eva kho pana jarā-dhamme jiṇṇe soceyyaṃ,||<br />
					kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ apajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So jarā-dhamme jiṇṇe socati,||<br />
					kilamati,||<br />
					paridevati,||<br />
					urattāḷiṃ kandati,||<br />
					sammohaṃ āpajjati.|| ||</p>

					<p class="f4">Ayaṃ vuccati bhikkhave,||<br />
					a-s-sutavā puthujjano viddho savisena soka-sallena attāṇaṃ yeva paritāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave a-s-sutavato puthu-j-janassa <a id="pg55"><span class="f2 g"><b>[55]</b></span></a> vyādhi-dhammaṃ vyādhīyati.|| ||</p>

					<p class="f4">So vyādhi-dhammaṃ vyādhite na iti paṭisañcikkhati:|| ||</p>

					<p class="f4">'Na kho mayham-ev'ekassa vyādhi-dhammaṃ vyādhīyati.|| ||</p>

					<p class="f4">Athakho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ vyādhi-dhammaṃ vyādhīyati.|| ||</p>

					<p class="f4">Ahañ c'eva kho pana vyādhi-dhammaṃ vyādhite soceyyaṃ,||<br />
					kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So vyādhi-dhammaṃ vyādhite socati,||<br />
					kilamati,||<br />
					paridevati,||<br />
					urattāḷiṃ kandati,||<br />
					sammohaṃ āpajjati.|| ||</p>

					<p class="f4">Ayaṃ vuccati Bhikkhave a-s-sutavā puthujjano viddho savisena soka-sallena attāṇaṃ yeva paritāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave a-s-sutavato puthu-j-janassa maraṇa-dhammaṃ mīyati.|| ||</p>

					<p class="f4">So maraṇa-dhammaṃ mate na iti paṭisañcikkhati:|| ||</p>

					<p class="f4">'Na kho mayham-ev'ekassa maraṇa-dhammaṃ mīyati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ maraṇa-dhammaṃ mīyati ti.|| ||</p>

					<p class="f4">Ahañ c'eva kho pana maraṇa-dhammaṃ mate soceyyaṃ,||<br />
					kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So maraṇa-dhammaṃ mate socati,||<br />
					kilamati,||<br />
					paridevati,||<br />
					urattāḷiṃ kandati,||<br />
					sammohaṃ āpajjati.|| ||</p>

					<p class="f4">Ayaṃ vuccati bhikkhave a-s-sutavā puthujjano viddho savisena soka-sallena attāṇaṃ yeva paritāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave a-s-sutavato puthu-j-janassa khaya-dhammaṃ khīyati.|| ||</p>

					<p class="f4">So khaya-dhammaṃ khīṇe na iti paṭisañcikkhati:|| ||</p>

					<p class="f4">'Na kho mayham-ev'ekassa khaya-dhammaṃ khīyati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ khaya-dhammaṃ khīyati.|| ||</p>

					<p class="f4">Ahañ c'eva kho pana khaya-dhammaṃ khīṇe soceyyaṃ,||<br />
					kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So khaya-dhammaṃ khīṇe socati,||<br />
					kilamati,||<br />
					paridevati,||<br />
					urattāḷiṃ kandati,||<br />
					sammohaṃ āpajjati.|| ||</p>

					<p class="f4">Ayaṃ vuccati bhikkhave a-s-sutavā puthujjano viddho savisena soka-sallena attāṇaṃ yeva paritāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave a-s-sutavato puthu-j-janassa nassana-dhammaṃ nassati.|| ||</p>

					<p class="f4">So nassana-dhammaṃ naṭṭhe na iti paṭisañcikkhati:|| ||</p>

					<p class="f4">'Na kho mayham-ev'ekassa nassana-dhammaṃ nassati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ nassana-dhammaṃ nassati.|| ||</p>

					<p class="f4">Ahañ c'eva kho pana nassana-dhamme naṭṭhe soceyyaṃ,||<br />
					kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So nassana-dhammaṃ naṭṭhe socati,||<br />
					kilamati,||<br />
					paridevati,||<br />
					urattāḷiṃ kandati,||<br />
					sammohaṃ āpajjati.|| ||</p>

					<p class="f4">Ayaṃ vuccati bhikkhave a-s-sutavā puthujjano viddho savisena soka-sallena attāṇaṃ yeva paritāpeti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Sutavato ca kho bhikkhave ariya-sāvakassa jarā-dhammaṃ jīrati.|| ||</p>

					<p class="f4">So jarā-dhamme jiṇṇe iti paṭisañcikkhati:|| ||</p>

					<p class="f4">'Na kho mayham-ev'ekassa jarā-dhammaṃ jīrati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					uppatti,||<br />
					sabbesaṃ sattāṇaṃ jarā-dhammaṃ jīrati.|| ||</p>

					<p class="f4">Ahañ c'eva kho pana jarā-dhamme jiṇṇe soceyyaṃ.|| ||</p>

					<p class="f4">Kilameyyaṃ,||<br />
					parideveyyaṃ,||<br />
					urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So jarā-dhamme jiṇṇe na socati,||<br />
					na kilamati,||<br />
					na paridevati,||<br />
					na urattāḷiṃ kandati,||<br />
					na sammohaṃ āpajjati.|| ||</p>

					<p class="f4">Ayaṃ vuccati bhikkhave ariya-sāvako abbahī savisaṃ soka-sallaṃ yena viddho a-s-sutavā puthujjano attāṇaṃ yeva paritāpeti.|| ||</p>

					<p class="f4">Asoko visallo ariya-sāvako attāṇaṃ yeva parinibbāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave sutavato ariya-sāvakassa vyādhi-dhammaṃ vyādhīyati.|| ||</p>

					<p class="f4">So vyādhi-dhammaṃ vyādhite iti paṭisañcikkhati:|| ||</p>

					<p class="f4">'Na kho mayham-ev'ekassa vyādhi-dhammaṃ vyādhīyati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ sattāṇaṃ vyādhi-dhammaṃ vyādhīyati.|| ||</p>

					<p class="f4">Ahañ c'eva kho pana vyādhi-dhammaṃ vyādhite soceyyaṃ,||<br />
					kilameyyaṃ,||<br />
					parideveyyaṃ urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So vyādhi-dhammaṃ vyādhite na socati,||<br />
					na kilamati na paridevati,||<br />
					na urattāḷiṃ kandati,||<br />
					na sammohaṃ āpajjati.|| ||</p>

					<p class="f4">Ayaṃ vuccati bhikkhave sutavā ariya-sāvako abbahī savisaṃ soka-sallaṃ yena viddho a-s-sutavā puthujjano attāṇaṃ yeva paritāpeti.|| ||</p>

					<p class="f4">Asoko visallo ariya-sāvako attāṇaṃ yeva parinibbāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave sutavato ariya-sāvakassa maraṇa-dhammaṃ mīyati.|| ||</p>

					<p class="f4">So maraṇa-dhammaṃ mate iti paṭisañcikkhati:|| ||</p>

					<p class="f4">'Na kho mayham-ev'ekassa maraṇa-dhammaṃ mīyati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ maraṇa-dhammaṃ mīyati.|| ||</p>

					<p class="f4">Ahañ c'eva kho pana maraṇa-dhammaṃ mate soceyyaṃ,||<br />
					kilameyyaṃ,||<br />
					parideveyyaṃ urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So maraṇa-dhammaṃ mate na socati,||<br />
					na kilamati na paridevati,||<br />
					na urattāḷiṃ kandati,||<br />
					na sammohaṃ āpajjati.|| ||</p>

					<p class="f4">Ayaṃ vuccati bhikkhave sutavā ariya-sāvako abbahī savisaṃ soka-sallaṃ yena viddho a-s-sutavā puthujjano attāṇaṃ yeva paritāpeti.|| ||</p>

					<p class="f4">Asoko visallo ariya-sāvako attāṇaṃ yeva parinibbāpeti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave sutavato ariya-sāvakassa khaya-dhammaṃ khīyati.|| ||</p>

					<p class="f4">So khaya-dhammaṃ khīṇe iti paṭisañcikkhati:|| ||</p>

					<p class="f4">'Na kho mayham-ev'ekassa khaya-dhammaṃ khīyati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ khaya-dhammaṃ khīyati.|| ||</p>

					<p class="f4">Ahañ c'eva kho pana khaya-dhammaṃ khīṇe soceyyaṃ,||<br />
					kilameyyaṃ,||<br />
					parideveyyaṃ urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So khaya-dhammaṃ khīṇe na socati,||<br />
					na kilamati na paridevati,||<br />
					na urattāḷiṃ kandati,||<br />
					na sammohaṃ āpajjati.|| ||</p>

					<p class="f4">Ayaṃ vuccati bhikkhave sutavā ariya-sāvako abbahī savisaṃ soka-sallaṃ yena viddho a-s-sutavā puthujjano attāṇaṃ yeva paritāpeti.|| ||</p>

					<p class="f4">Asoko visallo ariya-sāvako attāṇaṃ yeva parinibbāpetī ti.|| ||</p>

					<p class="ctr c">&#9632;</p>

					<p class="f4">Puna ca paraṃ bhikkhave sutavato ariya-sāvakassa nassana-dhammaṃ nassati.|| ||</p>

					<p class="f4">So nassana-dhammaṃ naṭṭhe iti paṭisañcikkhati:|| ||</p>

					<p class="f4">'Na kho mayham-ev'ekassa nassana-dhammaṃ nassati.|| ||</p>

					<p class="f4">Atha kho yāvatā sattāṇaṃ āgati,||<br />
					gati,||<br />
					cuti,||<br />
					upapatti,||<br />
					sabbesaṃ nas- <a id="pg56"><span class="f2 g"><b>[56]</b></span></a> sana-dhammaṃ nassati.|| ||</p>

					<p class="f4">Ahañ c'eva kho pana nassana-dhammaṃ naṭṭhe soceyyaṃ,||<br />
					kilameyyaṃ,||<br />
					parideveyyaṃ urattāḷiṃ kandeyyaṃ,||<br />
					sammohaṃ āpajjeyyaṃ,||<br />
					bhattam pi me na c-chādeyya.|| ||</p>

					<p class="f4">Kāye pi dubbaṇṇiyaṃ okkameyya.|| ||</p>

					<p class="f4">Kammantā pi nappavatteyyuṃ.|| ||</p>

					<p class="f4">Amittā pi atta-manā assu.|| ||</p>

					<p class="f4">Mittā pi dummanā assū' ti.|| ||</p>

					<p class="f4">So nassana-dhammaṃ naṭṭhe na socati,||<br />
					na kilamati na paridevati,||<br />
					na urattāḷiṃ kandati,||<br />
					na sammohaṃ āpajjati.|| ||</p>

					<p class="f4">Ayaṃ vuccati bhikkhave sutavā ariya-sāvako abbahī savisaṃ soka-sallaṃ yena viddho a-s-sutavā puthujjano attāṇaṃ yeva paritāpeti.|| ||</p>

					<p class="f4">Asoko visallo ariya-sāvako attāṇaṃ yeva parinibbāpetī ti.|| ||</p>

					<p class="f4">Imāni kho bhikkhave pañca alabbha-nīyāni ṭhānāni samaṇena vā brāhmaṇena devena vā mārena vā brahmunā kenaci vā lokasmin ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4 ctr">Na socanāya na paridevanāya attho alabbho api appako pi,||<br />
					socantam enaṃ dukkhitaṃ viditvā paccatthikā atta-manā bhavanti.|| ||</p>

					<p class="f4 ctr">Yato ca kho paṇḍito āpadāsu na vedhati attavinicchayaññū,||<br />
					paccatthikāssa dukkhitā bhavanti disvā mukhaṃ avikāraṃ purāṇaṃ.|| ||</p>

					<p class="f4 ctr">Jappena mantena subhāsitena anuppadānena paveṇiyā ca,||<br />
					yathāyathā yattha labhetha atthaṃ tathā tathā tattha parakkameyya.|| ||</p>

					<p class="f4 ctr">Sace pajāneyya alabbhaneyyo mayā ca aññena vā esa attho||<br />
					asocamāno adhivāsayeyya kammaṃ daḷhaṃ kinti karomi'dānī ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>