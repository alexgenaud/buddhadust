<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 56. The Buddha instructs a bhikkhu who is suffering from sloth and torpor to guard the senses, be moderate in eating, live intent on wakefulness, and to cultivate day and night his understanding of the way." />
<title>AN 5: 56: Upajjhaya Suttam</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					VI: Nīvaraṇa Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p56">Sutta 56</a></h4>

					<h1>Upajjhāya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg69"><span class="f2 g"><b>[69]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.056.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.056.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa Ārāme.|| ||</p>

					<p class="f4">2. Atha kho aññataro bhikkhu yena sako upajjhāyo ten'upasankami.|| ||</p>

					<p class="f4">Upasaɱkamitvā sakaɱ ujjajhāyaɱ etad avoca:|| ||</p>

					<p class="f4">'Etarahi me bhante madhura-kajāto c'eva kāyo.|| ||</p>

					<p class="f4">Disā ca me na pakkhāyanti.|| ||</p>

					<p class="f4">Dhammā ca maɱ na ppaṭibhanti.|| ||</p>

					<p class="f4">Thīna-middhañ ca me cittaɱ pariyādāya tiṭṭhati.|| ||</p>

					<p class="f4">Anabhirato ca Brahma-cariyaɱ carāmi.|| ||</p>

					<p class="f4">Atthi ca me dhammesu vicikicchā' ti.|| ||</p>

					<p class="ctr c">&#9632;</p>

					<p class="f4">3. Atha kho so bhikkhu taɱ saddhi-vihāritaɱ bhikkhuɱ ādāya yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">Ayaɱ bhante bhikkhu evam āha:|| ||</p>

					<p class="f4">'Etarahi me bhante madhura-kajāto c'eva kāyo.|| ||</p>

					<p class="f4">Disā ca me napakkhāyanti.|| ||</p>

					<p class="f4">Dhammā ca maɱ na ppaṭibhanti.|| ||</p>

					<p class="f4">Thīna-middhañ ca me cittaɱ pariyādāya tiṭṭhati.|| ||</p>

					<p class="f4">Anabhirato ca brahama-cariyaɱ carāmi.|| ||</p>

					<p class="f4">Atthi ca me dhammesu vicikicchā' ti.|| ||</p>

					<p class="ctr c">&#9632;</p>

					<p class="f4"><a id="pg70"><span class="f2 g"><b>[70]</b></span></a> 4. Evaɱ h'etaɱ bhikkhu hoti.|| ||</p>

					<p class="f4">Indriyesu agutta-dvārassa,||<br />
					bhojane amattaññuno,||<br />
					jāgariyaɱ ananuyuttassa,||<br />
					avipassakassa kusalānaɱ dhammānaɱ,||<br />
					pubba-ratt-ā-pararattaɱ bodhi-pakkhiyānaɱ dhammānaɱ bhāvanānuyogaɱ ananuyuttassa viharato,||<br />
					yaɱ madhura-kajāto c'eva kāyo hoti,||<br />
					disā c'assa na pakkhāyanti,||<br />
					dhammā ca taɱ na ppaṭibhanti,||<br />
					thīna-middhaɱ c'assa cittaɱ pariyādāya tiṭṭhati,||<br />
					anabhirato ca Brahma-cariyaɱ carati,||<br />
					hoti c'assa dhammesu vicikicchā.|| ||</p>

					<p class="ctr c">&#9632;</p>

					<p class="f4">Tasmā ti ha te bhikkhu evaɱ sikkhitabbaɱ:|| ||</p>

					<p class="f4">'Indriyesu gutta-dvāro bhavissāmi,||<br />
					bhojane mattaññu,||<br />
					jāgariyaɱ anuyutto,||<br />
					vipassako kusalānaɱ dhammānaɱ,||<br />
					pubba-ratt-ā-pararattaɱ bodhi-pakkhiyānaɱ dhammānaɱ bhāvanānuyogaɱ anuyutto viharissāmi' ti.|| ||</p>

					<p class="f4">"Evaɱ hi te bhikkhu sikkhitabban ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Atha kho so bhikkhu Bhagavatā iminā ovādena ovadito uṭṭhāy āsanā Bhagavankaɱ abhivādetvā padakkhiṇaɱ katvā pakkāmi.|| ||</p>

					<p class="f4">Atha kho so bhikkhu eko vupakaṭṭho appamatto ātāpī pahit'atto viharanto na cirass'eva yass'atthāya kula-puttā samma-d-eva agārasmā anagāriyaɱ pabbajanti,||<br />
					tad anuttaraɱ Brahma-cariya-pariyosānaɱ diṭṭhe'va dhamme sayaɱ abhiññā sacchiktvā upasampajja vihāsi:|| ||</p>

					<p class="f4">Khīṇa jāti,||<br />
					vusitaɱ brahama-cariyaɱ,||<br />
					kataɱ karaṇiyaɱ,||<br />
					nāparaɱ itthattāyā' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Abbhaññāsi aññataro ca pana so bhikkhu arahataɱ ahosi.|| ||</p>

					<p class="f4">Atha kho so bhikkhu Arahattappatto yena sako upajjhāyo ten'upasankami.|| ||</p>

					<p class="f4">Upasaŋkamitvā sakaɱ upajjhāyaɱ etad avoca:|| ||</p>

					<p class="f4">'Etarahi me bhante na c'eva madhura-kajāto kāyo.|| ||</p>

					<p class="f4">Disā ca me pakkhāyanti.|| ||</p>

					<p class="f4">Dhammā ca maɱ paṭibhanti.|| ||</p>

					<p class="f4">Thīna-middhaɱ ca me cittaɱ na pariyādāya tiṭṭhati.|| ||</p>

					<p class="f4">Abhirato ca brahama-cariyaɱ carāmi.|| ||</p>

					<p class="f4">N'atthi ca me dhammesu vickicchā' ti.|| ||</p>

					<p class="ctr c">&#9632;</p>

					<p class="f4">7. Atha kho so bhikkhu taɱ saddhi-vihārikaɱ bhikkhuɱ ādāya yena Bhagavā ten'upasankami.|| ||</p>

					<p class="f4">Upasaŋkamitvā <a id="pg71"><span class="f2 g"><b>[71]</b></span></a> Bhagavantaɱ abhivādetvā eka-m-antaɱ nisidi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">Ayaɱ bhante bhikkhu evam āha:|| ||</p>

					<p class="f4">'Etarahi me bhante na c'eva madhura-kajāto kāyo.|| ||</p>

					<p class="f4">Disā ca me pakkhāyanti.|| ||</p>

					<p class="f4">Dhammā ca maɱ paṭibhanti.|| ||</p>

					<p class="f4">Thīna-middhaɱ ca me cittaɱ na pariyādāya tiṭṭhati.|| ||</p>

					<p class="f4">Abhirato ca brahama-cariyaɱ carāmi.|| ||</p>

					<p class="f4">N'atthi ca me dhammesu vicikicchā' ti.|| ||</p>

					<p class="f4">8. Evaɱ hi taɱ bhikkhu hoti.|| ||</p>

					<p class="f4">Indriyesu gutta-dvārassa,||<br />
					bhojane mattaññuno,||<br />
					jāgariyaɱ anuyuttassa,||<br />
					vipassakassa kusalānaɱ dhammānaɱ,||<br />
					pubba-ratt-ā-pararattaɱ bodhi-pakkhikānaɱ dhammānaɱ bhāvanānuyogaɱ anuyuttassa viharato,||<br />
					yaɱ na c'eva madhura-kajāto kāyo hoti,||<br />
					disā c'assa pakkhāyanti,||<br />
					dhammā ca taɱ paṭibhanti,||<br />
					thīna-middhaɱ c'assa cittaɱ na pariyādāya tiṭṭhati,||<br />
					abhirato ca brahama-cariyaɱ carati,||<br />
					na c'assa hoti dhammesu vicikicchā.|| ||</p>

					<p class="ctr c">&#9632;</p>

					<p class="f4">Tasmā ti ha vo bhikkhave evaɱ sikkhitabba:|| ||</p>

					<p class="f4">'Indriyesu gutta-dvārā bhavissāma,||<br />
					bhojane mattaññuno,||<br />
					jāgariyaɱ anuyuttā,||<br />
					vipassakā kusalānaɱ dhammānaɱ,||<br />
					pubba-ratt-ā-pararattaɱ bodhi-pakkhiyānaɱ dhammānaɱ bhāvanānuyogaɱ anuyuttā viharissāmā' ti.|| ||</p>

					<p class="f4">Evaɱ hi vo bhikkhave sikkhitabban ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>