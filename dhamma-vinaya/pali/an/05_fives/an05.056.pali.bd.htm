<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fives, Sutta 56. The Buddha instructs a bhikkhu who is suffering from sloth and torpor to guard the senses, be moderate in eating, live intent on wakefulness, and to cultivate day and night his understanding of the way." />
<title>AN 5: 56: Upajjhaya Suttaṃ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Pañcaka Nipāta<br />
					VI: Nīvaraṇa Vagga</i></h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p56">Sutta 56</a></h4>

					<h1>Upajjhāya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg69"><span class="f2 g"><b>[69]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.056.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.056.bodh.wp.htm#p1">bodh</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa Ārāme.|| ||</p>

					<p class="f4">2. Atha kho aññataro bhikkhu yena sako upajjhāyo ten'upasaṇkami.|| ||</p>

					<p class="f4">Upasaṃkamitvā sakaṃ ujjajhāyaṃ etad avoca:|| ||</p>

					<p class="f4">'Etarahi me bhante madhura-kajāto c'eva kāyo.|| ||</p>

					<p class="f4">Disā ca me na pakkhāyanti.|| ||</p>

					<p class="f4">Dhammā ca maṃ na ppaṭibhanti.|| ||</p>

					<p class="f4">Thīna-middhañ ca me cittaṃ pariyādāya tiṭṭhati.|| ||</p>

					<p class="f4">Anabhirato ca Brahma-cariyaṃ carāmi.|| ||</p>

					<p class="f4">Atthi ca me dhammesu vicikicchā' ti.|| ||</p>

					<p class="ctr c">&#9632;</p>

					<p class="f4">3. Atha kho so bhikkhu taṃ saddhi-vihāritaṃ bhikkhuṃ ādāya yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho so bhikkhu Bhagavantaṃ etad avoca:|| ||</p>

					<p class="f4">Ayaṃ bhante bhikkhu evam āha:|| ||</p>

					<p class="f4">'Etarahi me bhante madhura-kajāto c'eva kāyo.|| ||</p>

					<p class="f4">Disā ca me napakkhāyanti.|| ||</p>

					<p class="f4">Dhammā ca maṃ na ppaṭibhanti.|| ||</p>

					<p class="f4">Thīna-middhañ ca me cittaṃ pariyādāya tiṭṭhati.|| ||</p>

					<p class="f4">Anabhirato ca brahama-cariyaṃ carāmi.|| ||</p>

					<p class="f4">Atthi ca me dhammesu vicikicchā' ti.|| ||</p>

					<p class="ctr c">&#9632;</p>

					<p class="f4"><a id="pg70"><span class="f2 g"><b>[70]</b></span></a> 4. Evaṃ h'etaṃ bhikkhu hoti.|| ||</p>

					<p class="f4">Indriyesu agutta-dvārassa,||<br />
					bhojane amattaññuno,||<br />
					jāgariyaṃ ananuyuttassa,||<br />
					avipassakassa kusalānaṃ dhammānaṃ,||<br />
					pubba-ratt-ā-pararattaṃ bodhi-pakkhiyānaṃ dhammānaṃ bhāvanānuyogaṃ ananuyuttassa viharato,||<br />
					yaṃ madhura-kajāto c'eva kāyo hoti,||<br />
					disā c'assa na pakkhāyanti,||<br />
					dhammā ca taṃ na ppaṭibhanti,||<br />
					thīna-middhaṃ c'assa cittaṃ pariyādāya tiṭṭhati,||<br />
					anabhirato ca Brahma-cariyaṃ carati,||<br />
					hoti c'assa dhammesu vicikicchā.|| ||</p>

					<p class="ctr c">&#9632;</p>

					<p class="f4">Tasmātiha te bhikkhu evaṃ sikkhitabbaṃ:|| ||</p>

					<p class="f4">'Indriyesu gutta-dvāro bhavissāmi,||<br />
					bhojane mattaññu,||<br />
					jāgariyaṃ anuyutto,||<br />
					vipassako kusalānaṃ dhammānaṃ,||<br />
					pubba-ratt-ā-pararattaṃ bodhi-pakkhiyānaṃ dhammānaṃ bhāvanānuyogaṃ anuyutto viharissāmi' ti.|| ||</p>

					<p class="f4">"Evaṃ hi te bhikkhu sikkhitabban ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Atha kho so bhikkhu Bhagavatā iminā ovādena ovadito uṭṭhāy āsanā Bhagavaṇkaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho so bhikkhu eko vupakaṭṭho appamatto ātāpī pahit'atto viharanto na cirass'eva yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchiktvā upasampajja vihāsi:|| ||</p>

					<p class="f4">Khīṇa jāti,||<br />
					vusitaṃ brahama-cariyaṃ,||<br />
					kataṃ karaṇiyaṃ,||<br />
					nāparaṃ itthattāyā' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Abbhaññāsi aññataro ca pana so bhikkhu arahataṃ ahosi.|| ||</p>

					<p class="f4">Atha kho so bhikkhu Arahattappatto yena sako upajjhāyo ten'upasaṇkami.|| ||</p>

					<p class="f4">Upasaṇkamitvā sakaṃ upajjhāyaṃ etad avoca:|| ||</p>

					<p class="f4">'Etarahi me bhante na c'eva madhura-kajāto kāyo.|| ||</p>

					<p class="f4">Disā ca me pakkhāyanti.|| ||</p>

					<p class="f4">Dhammā ca maṃ paṭibhanti.|| ||</p>

					<p class="f4">Thīna-middhaṃ ca me cittaṃ na pariyādāya tiṭṭhati.|| ||</p>

					<p class="f4">Abhirato ca brahama-cariyaṃ carāmi.|| ||</p>

					<p class="f4">N'atthi ca me dhammesu vickicchā' ti.|| ||</p>

					<p class="ctr c">&#9632;</p>

					<p class="f4">7. Atha kho so bhikkhu taṃ saddhi-vihārikaṃ bhikkhuṃ ādāya yena Bhagavā ten'upasaṇkami.|| ||</p>

					<p class="f4">Upasaṇkamitvā <a id="pg71"><span class="f2 g"><b>[71]</b></span></a> Bhagavantaṃ abhivādetvā eka-m-antaṃ nisidi.|| ||</p>

					<p class="f4">Eka-m-antaṃ nisinno kho so bhikkhu Bhagavantaṃ etad avoca:|| ||</p>

					<p class="f4">Ayaṃ bhante bhikkhu evam āha:|| ||</p>

					<p class="f4">'Etarahi me bhante na c'eva madhura-kajāto kāyo.|| ||</p>

					<p class="f4">Disā ca me pakkhāyanti.|| ||</p>

					<p class="f4">Dhammā ca maṃ paṭibhanti.|| ||</p>

					<p class="f4">Thīna-middhaṃ ca me cittaṃ na pariyādāya tiṭṭhati.|| ||</p>

					<p class="f4">Abhirato ca brahama-cariyaṃ carāmi.|| ||</p>

					<p class="f4">N'atthi ca me dhammesu vicikicchā' ti.|| ||</p>

					<p class="f4">8. Evaṃ hi taṃ bhikkhu hoti.|| ||</p>

					<p class="f4">Indriyesu gutta-dvārassa,||<br />
					bhojane mattaññuno,||<br />
					jāgariyaṃ anuyuttassa,||<br />
					vipassakassa kusalānaṃ dhammānaṃ,||<br />
					pubba-ratt-ā-pararattaṃ bodhi-pakkhikānaṃ dhammānaṃ bhāvanānuyogaṃ anuyuttassa viharato,||<br />
					yaṃ na c'eva madhura-kajāto kāyo hoti,||<br />
					disā c'assa pakkhāyanti,||<br />
					dhammā ca taṃ paṭibhanti,||<br />
					thīna-middhaṃ c'assa cittaṃ na pariyādāya tiṭṭhati,||<br />
					abhirato ca brahama-cariyaṃ carati,||<br />
					na c'assa hoti dhammesu vicikicchā.|| ||</p>

					<p class="ctr c">&#9632;</p>

					<p class="f4">Tasmātiha vo bhikkhave evaṃ sikkhitabba:|| ||</p>

					<p class="f4">'Indriyesu gutta-dvārā bhavissāma,||<br />
					bhojane mattaññuno,||<br />
					jāgariyaṃ anuyuttā,||<br />
					vipassakā kusalānaṃ dhammānaṃ,||<br />
					pubba-ratt-ā-pararattaṃ bodhi-pakkhiyānaṃ dhammānaṃ bhāvanānuyogaṃ anuyuttā viharissāmā' ti.|| ||</p>

					<p class="f4">Evaṃ hi vo bhikkhave sikkhitabban ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>