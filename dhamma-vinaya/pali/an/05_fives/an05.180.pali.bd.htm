<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fives, Sutta 180. The Buddha tells a tail of the old times of Gavisen, the lay disciple of Kassapa Buddha whose constant struggle to surpass his 500 followers and their constant struggle to keep even with him lead to their all becoming Arahants." />
<title>AN 5 180: Gavesī Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Pañcaka-Nipāta<br />
					XVIII. Upāsaka Vaggo</i></h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p180">Sutta 180</a></h4>

					<h1>Gavesī Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg214"><span class="f2 g"><b>[214]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.180.hare.pts.htm#p1">pts</a>][<a href="../../../../dhamma-vinaya/ati/an/05_fives/an05.180.than.ati.htm#p1">than</a>]</span> Sāvatthi nidānaṃ|| ||</p>

					<p class="f4">Ekaṃ samayaṃ Bhagavā Kosalesu cārikaṃ carati mahatā bhikkhu-saṇghena saddhiṃ.|| ||</p>

					<p class="f4">Addasā kho Bhagavā addhāna-magga-paṭipanno aññatarasmiṃ padese mahantaṃ sāla-vanaṃ||<br />
					disvā maggā okkamma yena taṃ sāla-vanaṃ ten'upasaṇkami.|| ||</p>

					<p class="f4">Upasaṇkamitvā taṃ sāla-vanaṃ ajjhoga-hetvā aññatarasmiṃ padese sitaṃ pātvākāsi.|| ||</p>

					<p class="f4">Atha kho āyasmato Ānandassa etad ahosi:|| ||</p>

					<p class="f4">"Ko nu kho hetu||<br />
					ko paccayo||<br />
					Bhagavato sitassa pātu-kammāya?|| ||</p>

					<p class="f4">Na akāraṇena Tathāgatā sitaṃ pātu-karontī" ti.|| ||</p>

					<p class="f4">Atha kho āyasmā Ānando <a id="pg215"><span class="f2 g"><b>[215]</b></span></a> Bhagavantaṃ etad avoca:|| ||</p>

					<p class="f4">"Ko nu kho bhante hetu||<br />
					ko paccayo||<br />
					Bhagavato sitassa pātu-kammāya?|| ||</p>

					<p class="f4">Na akāraṇena Tathāgatā sitaṃ pātu-karontī" ti.|| ||</p>

					<p class="f4">2. Bhuta-pubbaṃ Ānanda imasmiṃ padese nagaraṃ ahosi iddhañ c'eva phītañ ca bahu-janaṃ ākiṇṇa-manussaṃ.|| ||</p>

					<p class="f4">Taṃ kho pan'Ānanda, nagaraṃ Kassapo,||<br />
					Bhagavā,||<br />
					arahaṃ,||<br />
					Sammā Sambuddhho,||<br />
					upanissāya vihāsi.|| ||</p>

					<p class="f4">Kassapassa kho pan'Ānanda,||<br />
					Bhagavato,||<br />
					arahato,||<br />
					Sammā Sambuddhhassa,||<br />
					Gavesī nāma upāsako ahosi sīlesu aparipūra-kārī.|| ||</p>

					<p class="f4">Gavesinā kho Ānanda, upāsakena pañca-mattāni upāsaka-satāni paṭidesitāni samāda-pitāni ahesuṃ sīlesu aparipūra-kārino.|| ||</p>

					<p class="f4">Atha kho Ānanda Gavesissa upāsakassa etad ahosi:|| ||</p>

					<p class="f4">"Ahaṃ kho imesaṃ pañcannaṃ upāsaka-satānaṃ bah'ūpakāro pubbaṇ-gamo sam-ā-dapetā||<br />
					ahañ c'amhi sīlesu aparipūra-kārī||<br />
					imāni ca pañca upāsaka-satāni sīlesu aparipūra-kārino.|| ||</p>

					<p class="f4">Icc'etaṃ samasamaṃ,||<br />
					n'atthi kiñci atirekaṃ.|| ||</p>

					<p class="f4">Handāhaṃ atirekāyā" ti.|| ||</p>

					<p class="f4">Atha kho Ānanda, Gavesī upāsako yena tāni pañca upāsaka-satāni ten'upasaṇkami.|| ||</p>

					<p class="f4">Upasaṇkamitvā tāni pañca upasakasatāni etad avoca:|| ||</p>

					<p class="f4">"Ajja-t-agge maṃ āyasmanto sīlesu paripūra-kāriṃ dhārethā" ti.|| ||</p>

					<p class="f4">Atha kho Ānanda,||<br />
					tesaṃ pañcannaṃ upāsaka-satānaṃ etad ahosi:|| ||</p>

					<p class="f4">"Ayyo kho Gavesī amhākaṃ bah'ūpakāro pubbaṇ-gamo sam-ā-dapetā,||<br />
					ayyo hi nāma Gavesī sīlesu paripūra-kārī bhavissati||<br />
					kimaṇga pana mayan" ti.|| ||</p>

					<p class="f4">Atha kho Ānanda,||<br />
					tāni pañca upāsaka-satāni yena Gavesī upāsako ten'upasaṇkamiṃsu.|| ||</p>

					<p class="f4">Upasaṇkamitvā Gavesiṃ upāsakaṃ etad avocuṃ:|| ||</p>

					<p class="f4">"Ajja-t-agge ayyo Gavesī,||<br />
					imāni pañca upāsaka-satāni sīlesu paripūra-kārino dhāretu" ti.|| ||</p>

					<p class="f4">Atha kho Ānanda,||<br />
					Gavesissa upāsakassa etad ahosi:|| ||</p>

					<p class="f4">"Ahaṃ kho imesaṃ pañcannaṃ upāsaka-satānaṃ bah'ūpakāro pubbaṇ-gamo sam-ā-dapetā||<br />
					ahañ c'amhi sīlesu paripūra-kāri||<br />
					imāni ca pañca upāsaka-satāni sīlesu <a id="pg216"><span class="f2 g"><b>[216]</b></span></a> paripūra-kārino.|| ||</p>

					<p class="f4">Icc'etaṃ samasamaṃ,||<br />
					n'atthi kiñci atirekaṃ.|| ||</p>

					<p class="f4">Handāhaṃ atirekāyā" ti.|| ||</p>

					<p class="f4">Atha kho Ānanda Gavesī upāsako yena tāni pañca upāsaka-satāni ten'upasaṇkami.|| ||</p>

					<p class="f4">Upasaṇkamitvā tāni pañca upāsaka-satāni etad avoca:|| ||</p>

					<p class="f4">"Ajja-t-agge maṃ ayasmanto brahma-cāriṃ dhāretha ārā-cārīṃ virataṃ methunā gāma-dhammā" ti.|| ||</p>

					<p class="f4">Atha kho Ānanda,||<br />
					tesaṃ pañcannaṃ upāsaka-satānaṃ etad ahosi:|| ||</p>

					<p class="f4">"Ayyo kho Gavesī amhākaṃ bah'ūpakāro pubbaṇ-gamo sam-ā-dapetā||<br />
					ayyo hi nāma Gavesī brahma-cāri bhavissati||<br />
					ārā-cārī virato methunā gāma-dhammā,||<br />
					kimaṇga pana na mayan" ti.|| ||</p>

					<p class="f4">Atha kho Ānanda,||<br />
					tāni pañca upāsaka-satāni yena Gavesī upāsako ten'upasaṇkamisuṃ.|| ||</p>

					<p class="f4">Upasaṇkamitvā Gavesiṃ upāsakaṃ etad avocuṃ:|| ||</p>

					<p class="f4">"Ajja-t-agge ayyo Gavesī||<br />
					imāni pi pañca upāsaka-satāni brahma-cārino dhāretu ārā-cārīno viratā methunā gāma-dhammā" ti.|| ||</p>

					<p class="f4">Atha kho Ānanda,||<br />
					Gavesissa upāsakassa etad ahosi:|| ||</p>

					<p class="f4">"Ahaṃ kho imesaṃ pañcannaṃ upāsaka-satānaṃ bah'ūpakāro pubbaṇgamo sam-ā-dapetā||<br />
					ahañ c'amhi sīlesu paripūra-kāri||<br />
					imāni ca pañca upāsaka-satāni sīlesu paripūra-kārino||<br />
					ahañ c'amhi brahma-cārī ārā-cārī virato methunā gāma dhammā||<br />
					imāni ca pañca upāsaka-satāni brahma-cārino ārā-cārīno viratā methunā gāma-dhmamā.|| ||</p>

					<p class="f4">Icc'etaṃ samasamaṃ,||<br />
					n'atthi kiñci atirekaṃ.|| ||</p>

					<p class="f4">Handāhaṃ atirekāyā' ti.|| ||</p>

					<p class="f4">Atha kho Ānanda,||<br />
					Gavesī upāsako yena tāni pañca upāsaka-satāni ten'upasaṇkami.|| ||</p>

					<p class="f4">Upasaṇkamitvā tāni pañca upāsaka-satāni etad avoca:|| ||</p>

					<p class="f4">"Ajja-t-agge maṃ āyasmanto eka-bhattikaṃ dhāretha ratt'ūparataṃ virataṃ vikāla-bhojanā' ti.|| ||</p>

					<p class="f4">Atha kho Ānanda,||<br />
					tesaṃ pañcannaṃ upāsaka-satānaṃ etad ahosi:|| ||</p>

					<p class="f4">"Ayyo kho Gavesī amhākaṃ bah'ūpakāro pubbaṇ-gamo sam-ā-dapetā||<br />
					ayyo hi nāma Gavesī eka-bhattiko bhavissati ratt'ūparato virato vikāla-bhojanā||<br />
					kimaṇga pana na mayaṃ" ti.|| ||</p>

					<p class="f4">Atha kho Ānanda,||<br />
					tāni pañca upāsaka-satāni yena Gavesī upāsako ten'upasaṇkamisuṃ.|| ||</p>

					<p class="f4">Upasaṇkamitvā Gavesiṃ upāsakaṃ <a id="pg217"><span class="f2 g"><b>[217]</b></span></a> etad avocuṃ:|| ||</p>

					<p class="f4">"Ajja-t-agge ayyo Gavesī imāni pañca upāsaka-satāni eka-bhattike dhāretu ratt'ūparate virate vikāla-bhojanā" ti.|| ||</p>

					<p class="f4">Atha kho Ānanda,||<br />
					Gavesissa upāsakassa etad ahosi:|| ||</p>

					<p class="f4">"Ahaṃ kho imesaṃ pañcannaṃ upāsaka-satānaṃ bah'ūpakāro pubbaṇ-gamo sam-ā-dapetā||<br />
					ahañ c'amhi sīlesu paripūra-kārī,||<br />
					imāni pi pañca upāsaka-satāni sīlesu paripūra-kārino||<br />
					ahañ c'amhi brahma-cāri ārā-cārī virato methunā gāma-dhammā||<br />
					imāni pi pañca upāsaka-satāni brahma-cārino ārā-cārīno viratā methunā gāma-dhmamā,||<br />
					ahañ c'amhi eka-bhattiko ratt'ūparato virato vikāla-bhojanā,||<br />
					imāni pi pañca upāsaka-satāni eka-bhattikā ratt'ūparatā viratā vikāla-bhojanā.|| ||</p>

					<p class="f4">Icc'etaṃ samasamaṃ,||<br />
					n'atthi kiñci atirekaṃ.|| ||</p>

					<p class="f4">Handāhaṃ atirekāyā' ti.|| ||</p>

					<p class="f4">Atha kho Ānanda,||<br />
					Gavesī upāsako yena Kassapo Bhagavā arahaṃ Sammā Sambuddho ten'upasaṇkami.|| ||</p>

					<p class="f4">Upasaṇkamitvā Kassapaṃ Bhagavantaṃ Arahantaṃ Sammā Sambuddhaṃ etad avoca:|| ||</p>

					<p class="f4">"Labheyyāhaṃ bhante, Bhagavato,||<br />
					santike pabbajjaṃ,||<br />
					labheyyaṃ upasampadaṃ" ti.|| ||</p>

					<p class="f4">Alattha kho Ānanda,||<br />
					Gavesī upāsako Kassapassa||<br />
					Bhagavato||<br />
					arahato||<br />
					Sammā Sambuddhassa||<br />
					santike pabbajjaṃ alattha upasampadaṃ.|| ||</p>

					<p class="f4">Acir'ūpasampanno kho pan'Ānanda,||<br />
					Gavesī bhikkhū eko vūpakaṭṭho appamatto ātāpī pahit'atto viharanto na cirass'eva yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja vihāsi.|| ||</p>

					<p class="f4">"Khīṇā jāti,||<br />
					vusitaṃ Brahma-cariyaṃ,||<br />
					kataṃ karaṇiyaṃ,||<br />
					nāparaṃ itthattāyā" ti abbhaññāsi.|| ||</p>

					<p class="f4">Aññataro ca pan'Ānanda,||<br />
					Gavesī bhikkhu arahataṃ ahosi.|| ||</p>

					<p class="f4">Atha kho Ānanda,||<br />
					tesaṃ pañcannaṃ upāsaka-satānaṃ etad ahosi:|| ||</p>

					<p class="f4">"Ayyo kho Gavesī amhākaṃ bah'ūpakāro pubbaṇ-gamo sam-ā-dapetā.|| ||</p>

					<p class="f4">Ayyo hi nāma Gavesī kesa-massuṃ ohāretvā kāsāyāni vatthāni acchādetvā agārasmā anagāriyaṃ pabbajissati||<br />
					kimaṇga pana na mayaṃ" ti.|| ||</p>

					<p class="f4">Atha kho Ānanda,||<br />
					tāni pañca upāsaka-satāni yena Kassapo||<br />
					Bhagavā||<br />
					arahaṃ||<br />
					Sammā Sambuddho ten' <a id="pg218"><span class="f2 g"><b>[218]</b></span></a> upasaṇkamisuṃ.|| ||</p>

					<p class="f4">Upasaṇkamitvā Kassapaṃ Bhagavantaṃ Arahantaṃ||<br />
					Sammā Sambuddhaṃ etad avocuṃ:|| ||</p>

					<p class="f4">Labheyyāma mayaṃ bhante,||<br />
					Bhagavato santike pabbajjaṃ,||<br />
					labheyyāma upasampadaṃ" ti.|| ||</p>

					<p class="f4">Alabhiṃsu kho Ānanda,||<br />
					tāni pañca upāsaka-satāni Kassapassa||<br />
					Bhagavato||<br />
					arahato||<br />
					Sammā Sambuddhassa santike pabbajjaṃ,||<br />
					alabhiṃsu upasampadaṃ.|| ||</p>

					<p class="f4">Atha kho Ānanda Gavesissa bhikkhuno etad ahosi:|| ||</p>

					<p class="f4">"Ahaṃ kho imassa anuttarassa vimutti-sukhassa nikāma-lābhī akiccha-lābhī akasira-lābhī.|| ||</p>

					<p class="f4">Aho vat'imāni pi pañca bhikkhu-satāni imassa anuttrassa vimutti-sukhassa nikāma-lābhino assu akiccha-lābhino akasira-lābhino' ti.|| ||</p>

					<p class="f4">Atha kho Ānanda,||<br />
					tāni pañca bhikkhu-satāni vūpakaṭṭhā appamattā ātāpino pahit'attā viharantā na cirass'eva,||<br />
					yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja vihariṃsu.|| ||</p>

					<p class="f4">"Khiṇā jāti,||<br />
					vusitaṃ Brahma-cariyaṃ,||<br />
					kataṃ karaṇiyaṃ,||<br />
					nāparaṃ itthattāyā" ti abhaññiṃsu.|| ||</p>

					<p class="f4">3. Iti kho Ānanda,||<br />
					tāni pañca bhikkhu-satāni Gavesī-pamukhāni uttar-uttariṃ paṇita-paṇitaṃ vāyamamānā anuttaraṃ vimuttiṃ sacchākaṃsu.|| ||</p>

					<p class="f4">Tasmātiha Ānanda, evaṃ sikkhitabbaṃ:|| ||</p>

					<p class="f4">'Uttar-uttariṃ paṇita-paṇitaṃ vāyamamānā anuttaraṃ vimuttiṃ sacchi-karissāmā' ti.|| ||</p>

					<p class="f4">Evaṃ hi vo Ānanda, sikkhitabban ti.|| ||</p>

					<p class="fp3 ctr">Upāsaka Vagga Tatiyo</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>