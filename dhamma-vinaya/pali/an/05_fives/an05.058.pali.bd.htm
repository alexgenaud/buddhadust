<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 58. A gang of young toughs out hunting come upon the Buddha and are inspired to pay reverence. An elder of their clan is astounded and remarks as to how they will become like a neighbouring clan of gentle manners. The Buddha then, within earshot of the youths, teaches him about the advantages of paying reverance to mother and father, wife and children, workers, gods and holy men." />
<title>AN 5: 58: Licchavi Kumara Suttaɱ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					VI: Nīvaraṇa Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p58">Sutta 58</a></h4>

					<h1>Licchavi Kumāra Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg75"><span class="f2 g"><b>[75]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.058.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.058.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Vesāliyaɱ viharati Mahāvane Kuṭāgārasālāyaɱ.|| ||</p>

					<p class="f4">Atha kho Bhagavā pubbaṇha-samayaɱ nivāsetvā patta-cīvaram ādāya Vesāliyaɱ piṇḍāya pāvisi.|| ||</p>

					<p class="f4">Vesāliyaɱ piṇḍāya caritvā pacchā-bhattaɱ piṇḍa-pāta-paṭikkanto Mahāvanaɱ ajjhoga-hetvā aññatarasmiɱ rukkha-mūle divā-vihāraɱ nisīdi.|| ||</p>

					<p class="f4">Tena kho pana samayena sambahulā Licchavi-kumārakā sajjāni dhanūkāni ādāya kukkura-Sangha-parivutā Mahāvane anucaŋkama-mānā anuvicaramānā addasaɱsu Bhagavantaɱ aññatarasmiɱ rukkha-mūle nisinnaɱ||<br />
					disvā sajjāni dhanūkāni nikkhi-pitvā kukkura-Sanghaɱ eka-m-antaɱ uyyo-chetvā yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivā- <a id="pg76"><span class="f2 g"><b>[76]</b></span></a> detvā tuṇhī-bhutā tuṇhī-bhūtā pañjalikā Bhagavantaɱ payirupāsanti.|| ||</p>

					<p class="f4">Tena kho pana samayena Mahānāmo Licchavi Mahāvane jaŋghā-vihāraɱ anucaŋkama-māno anuvicaramāno addasa te Licchavi-kumārake tuṇhī-bhūte tuṇhī-bhūte pañjalike Bhagavantaɱ payirupāsante||<br />
					disvā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Mahānāmo Licchavi udānaɱ udānesi:|| ||</p>

					<p class="f4">'Bhavissanti Vajjī, bhavissanti Vajjī' ti.|| ||</p>

					<p class="f4">"Kiɱ pana tvaɱ Mahānāma evaɱ vadesi:|| ||</p>

					<p class="f4">'Bhavissanti Vajjī, bhavissanti vajjī'" ti?|| ||</p>

					<p class="f4">"Ime bhante Licchavi-kumārakā caṇḍā pharusā apajahā,||<br />
					yāni pi tāti kulesu pahenakāni pahīyanti ucchū ti vā badarā ti vā pūvā ti vā modakā ti vā sakkhalakā ti vā,||<br />
					tāni vilumpitvā vilumpitvā khādanti,||<br />
					kulitthīnam pi kulakumārīnam pi pacchāliyaɱ khipanti,||<br />
					te dān'ime tuṇhī-bhūtā tuṇhī-bhūtā pañjalikā Bhagavantaɱ payirupāsantī' ti.|| ||</p>

					<p class="f4">Yassa kassaci Mahānāma kula-puttassa pañca dhammā saŋvijjanti,||<br />
					yadi vā rañño khattiyassa muddhābhisittassa,||<br />
					yadi vā raṭṭhi-kassa pettani-kassa,||<br />
					yadi vā senāya senāpati-kassa,||<br />
					yadi vā gāma-gāmi-kassa,||<br />
					yadi vā pūga-gāmaṇikassa,||<br />
					ye vā pana kulesu paccekādhipaccaɱ kārenti,||<br />
					vuddhi yeva pāṭikaŋkhā,||<br />
					no parihāni.|| ||</p>

					<p class="f4">Katame pañca?|| ||</p>

					<p class="f4">2. Idha Mahānāma kula-putto uṭṭhāna-viriyādhigatehi bhogehi bāhābala-paricitehi sedāvakkhittehi dhamm'ikehi dhamma-laddhehi mātā-pitaro sakkaroti garu karoti māneti <a id="pg77"><span class="f2 g"><b>[77]</b></span></a> pūjeti.|| ||</p>

					<p class="f4">Tam enaɱ mātā-pitaro sakkatā garukatā mānitā pūjitā kalyāṇena manasā anukampanti:|| ||</p>

					<p class="f4">'Ciraɱ jīva,||<br />
					dīghamāyuɱ pālehī' ti.|| ||</p>

					<p class="f4">Mātāpitānukampitassa Mahānāma kula-puttassa vuddhi yeva pāṭikaŋkhā,||<br />
					no parihāni.|| ||</p>

					<p class="f4">3. Puna ca paraɱ Mahānāma,||<br />
					kula-putto uṭṭhāna-viriyādhigatehi bhogehi bāhābala-paricitehi sedāvakkhittehi dhamm'ikehi dhamma-laddhehi putta-dāra-dāsa-kamma-kara-porise sakkaroti,||<br />
					garukaroti,||<br />
					māneti,||<br />
					pūjeti.|| ||</p>

					<p class="f4">Tam enaɱ putta-dāradāsa-kamma-kara-porisā sakkatā garukatā mānitā,||<br />
					pūjitā||<br />
					kalyāṇena manasā anukampanti:|| ||</p>

					<p class="f4">'Ciraɱ jīva,||<br />
					dīghamāyuɱ pālehī' ti.|| ||</p>

					<p class="f4">Putta-dāradāsa-kamma-kara-porisānukampitassa Mahānāma kula-puttassa vuddhi yeva pāṭikaŋkhā,||<br />
					no parihāni.|| ||</p>

					<p class="f4">4. Puna ca paraɱ Mahānāma,||<br />
					kula-putto uṭṭhāna-viriyādhigatehi bhogehi bāhā-bala-paricitehi sedāvakkhittehi dhamm'ikehi dhamma-laddhehi khettakammantasāmantasaɱvohāre sakkaroti,||<br />
					garukaroti,||<br />
					māneni,||<br />
					pūjeti.|| ||</p>

					<p class="f4">Tam enaɱ khettakammantasāmantasaɱvohārā sakkatā garukatā mānitā||<br />
					pujitā||<br />
					kalyāṇena manasā anukampanti:|| ||</p>

					<p class="f4">'Ciraɱ jīva,||<br />
					dīghamāyuɱ pālehī' ti.|| ||</p>

					<p class="f4">Khettakammantasāmantasaɱvohārānukampitassa Mahānāma kula-puttassa vuddhi yeva pāṭikaŋkhā,||<br />
					no parihāni.|| ||</p>

					<p class="f4">5. Puna ca paraɱ Mahānāma,||<br />
					kula-putto uṭṭhāna-viriyādhigatehi bhogehi bāhā-bala-paricitehi sedāvakkhittehi dhamm'ikehi dhamma-laddhehi yā tā bali-paṭiggāhikā devatā taɱ sakkaroti,||<br />
					garukaroti,||<br />
					māneti,||<br />
					pūjeti.|| ||</p>

					<p class="f4">Tam enaɱ bali-paṭiggāhikā devatā sakkatā garukatā mānitā||<br />
					pūjitā||<br />
					kalyāṇena manasā anukampanti:|| ||</p>

					<p class="f4">'Ciraɱ jīva,||<br />
					dīghamāyuɱ pālehī' ti.|| ||</p>

					<p class="f4">Devatānukampitassa Mahānāma kula-puttassa vuddhi yeva pāṭikaŋkhā,||<br />
					no parihāni.|| ||</p>

					<p class="f4">6. Puna ca paraɱ Mahānāma,||<br />
					kula-putto uṭṭhāna-viriyādhigatehi bhogehi bāhā-bala-paricitehi sedāvakkhittehi dhamm'ikehi dhamma-laddhehi samaṇa-brāhmaṇe sakkaroti garukaroti,||<br />
					māneti,||<br />
					pūjeti.|| ||</p>

					<p class="f4">Tam enaɱ samaṇa-brāhmaṇā sakkatā garukatā mānitā||<br />
					pujitā||<br />
					kalyāṇena manasā anukampanti:|| ||</p>

					<p class="f4">'Ciraɱ jīva,||<br />
					dīghamāyuɱ pālehī' ti.|| ||</p>

					<p class="f4">Samaṇa-brāhmaṇānukampitassa <a id="pg78"><span class="f2 g"><b>[78]</b></span></a> Mahānāma kula-puttassa vuddhi yeva pāṭikaŋkhā,||<br />
					no parihāni.|| ||</p>

					<p class="f4">Yassa kassaci Mahānāma kula-puttassa ime pañca dhammā saŋvijjanti,||<br />
					yadi vā rañño khattiyassa muddhābhisittassa||<br />
					yadi vā raṭṭhi-kassa pettani-kassa||<br />
					yadi vā senāya senāpati-kassa||<br />
					yadi vā gāma-gāmi-kassa||<br />
					yadi vā puga-gāmaṇi-kassa,||<br />
					ye vā pana kulesu paccekādhipaccaɱ kārenti,||<br />
					vuddhi yeva pāṭikaŋkhā,||<br />
					no parihānī' ti.</p>

					      <p class="f4 in2">Mātā-pitu-kicca-karo putta-dāra-hito sadā,<br />
							Anto janassa atthāya ye c'assa anujivino,</p>

					      <p class="f4 in2">Ubhinnaɱ yeva atthāya vadaññū hoti sīlavā,<br />
							nātīnaɱ pubba-petānaɱ diṭṭha dhamme ca jivitaɱ,</p>

					      <p class="f4 in2">Samaṇānaɱ brāhmaṇānaɱ devatānaɱ ca paṇḍito,<br />
							Vitti-sañjanano hoti dhammena gharam āvasaɱ.</p>

					      <p class="f4 in2">So karitvāna kalyāṇaɱ pujjo hoti pasaɱsiyo.<br />
							Idh'eva naɱ pasaɱ-santi, pecca sagge pamodatī' ti|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>