<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 195. Brahman Pingiyanin sings the praises of Gotama in verses upon seeing how he outshone the brilliance of an array of Licchavis dressed in all their finery." />
<title>AN 5 195: Piŋgiyānī Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka-Nipāta<br />
					XX. Brāhmaṇa Vagga</h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p195">Sutta 195</a></h4>

					<h1>Piŋgiyānī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg239"><span class="f2 g"><b>[239]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.195.hare.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Vesāliyaɱ viharati Mahāvane Kūṭāgāra-sālāyaɱ.|| ||</p>

					<p class="f4">Tena kho pana samayena pañca-mattāni Licchavīsatāni Bhagavantaɱ payirupāsanti.|| ||</p>

					<p class="f4">App ekacce Licchavī nīlā honti nīla-vaṇṇā nīla-vatthā nīl-ā-laɱkārā.|| ||</p>

					<p class="f4">App ekacce Licchavī pītā honti pīta-vaṇṇā pītavatthā pīt-ā-laɱkārā.|| ||</p>

					<p class="f4">App ekacce Licchavī lohitakā honti lohitaka-vaṇṇā lohitaka-vatthā lohitak-ā-laɱkārā.|| ||</p>

					<p class="f4">App ekacce Licchavī odātā honti odāta-vaṇṇā odāta-vatthā odāt-ā-laɱkārā.|| ||</p>

					<p class="f4">Tyāssu'daɱ Bhagavā atirocati vaṇṇena c'eva yasasā ca.|| ||</p>

					<p class="f4">Atha kho Piŋgiyānī brāhmaṇo uṭṭhāy āsanā ekaɱsaɱ uttarā-saŋgaɱ karitvā yena Bhagavā ten'añjaliɱ paṇāmetvā Bhagavantaɱ etad avoca:|| ||</p>

					<p class="f4">"Paṭibhāti maɱ Bhagavā,||<br />
					paṭibhāti maɱ Sugatā" ti.|| ||</p>

					<p class="f4">"Paṭibhātu taɱ Piŋgiyānī" ti Bhagavā avoca.|| ||</p>

					<p class="f4">Atha kho Piŋgiyānī brāhmaṇo Bhagavato sammukhā sāruppāya gāthāya abhitthavi:|| ||</p>

					      <p class="f4 in2">Padumaɱ yathā kokanadaɱ sugandhaɱ||<br />
							Pāto siyā phullam avītagandhaɱ,||<br />
							Aŋgīrasaɱ passa virocamānaɱ||<br />
							Tapantam ādiccam iv'antalikkhe ti.|| ||</p>

					<p class="f4">Atha kho te Licchavī pañcahi uttarā-saŋgasatehi Piŋgiyāniɱ brāhmaṇaɱ acchādesuɱ.|| ||</p>

					<p class="f4">Atha kho Piŋgiyānī brāhmaṇo tehi pañcahi uttarā-saŋgasatehi Bhagavantaɱ <a id="pg240"><span class="f2 g"><b>[240]</b></span></a> acchādesi.|| ||</p>

					<p class="f4">Atha kho Bhagavā te Licchavī etad avoca:|| ||</p>

					<p class="f4">2. "Pañcannaɱ Licchavī, ratanānaɱ pātu-bhāvo dullabho lokasmiɱ.|| ||</p>

					<p class="f4">Katamesaɱ pañcannaɱ?|| ||</p>

					<p class="f4">3. Tathāgatassa arahato Sammā-Sam-Buddhassa pātu-bhāvo dullabho lokasmiɱ.|| ||</p>

					<p class="f4">Tathāgata-p-paveditassa Dhamma-Vinayassa desetā puggalo dullabho lokasmiɱ.|| ||</p>

					<p class="f4">Tathāgata-p-paveditassa Dhamma-Vinayassa desitassa viññātā puggalo dullabho lokasmiɱ.|| ||</p>

					<p class="f4">Tathāgata-p-paveditassa Dhamma-Vinayassa desitassa viññatā Dhamm-ā-nu-Dhamma-paṭi-panno puggalo dullabho lokasmiɱ.|| ||</p>

					<p class="f4">Kataññu-katavedī puggalo dullabho lokasmiɱ.|| ||</p>

					<p class="f4">Imesaɱ kho Licchavī pañcannaɱ ratanānaɱ pātu-bhāvo dullabho lokasmin" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>