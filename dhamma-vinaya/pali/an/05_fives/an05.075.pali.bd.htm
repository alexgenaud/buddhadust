<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 75. The Buddha likens the struggle to awaken to a battle, and enumerates five sorts of warriors and their parallels in the community of bhikkhus." />
<title>AN 5.75: Pathama Yodhajivupama Suttam</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					8. Yodhājīva Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p75">Sutta 75</a></h4>

					<h1>Paṭhama Yodhājīvūpama Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg89"><span class="f2 g"><b>[89]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.075.hare.pts.htm#p1">pts</a>][<a href="../../../../dhamma-vinaya/ati/an/05_fives/an05.075.than.ati.htm#p1">than</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa Ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.</p>

					<p class="f4">Bhagavā etad avoca:|| ||</p>

					<p class="f4">Pañc'ime bhikkhave yodhājīvā santo saŋvijj'amānā lokasmiɱ.|| ||</p>

					<p class="f4">Katame pañca?|| ||</p>

					<p class="f4">Idha, bhikkhave, ekacco yodhājīvo rajaggaɱ yeva disvā saɱsīdati,||<br />
					visīdati,||<br />
					na santhamhati,||<br />
					na Sakkoti saɱgāmaɱ otarituɱ.|| ||</p>

					<p class="f4">Eva-rūpo bhikkhave idh'ekacco yodhājīvo hoti.|| ||</p>

					<p class="f4">Ayaɱ bhikkhave paṭhamo yodhājīvo santo saŋvijjamāno lokasmiɱ.

					Puna ca paraɱ bhikkhave,||<br />
					idh'ekacco yodhājīvo sahati rajaggaɱ.|| ||</p>

					<p class="f4">Api ca kho dhajaggaɱ yeva disvā saɱsīdati,||<br />
					visīdati,||<br />
					na satthambhati,||<br />
					na Sakkoti saɱgāmaɱ otarituɱ.|| ||</p>

					<p class="f4">Eva-rūpo pi kho bhikkhave,||<br />
					idh'ekacco yodhājīvo hoti.|| ||</p>

					<p class="f4">Ayaɱ bhikkhave dutiyo yodhājīvo santo saŋvijjamāno lokasmiɱ.|| ||</p>

					<p class="f4">Puna ca paraɱ bhikkhave,||<br />
					idh'ekacco yodhājīvo sahati rajaggaɱ,||<br />
					sahati dhajaggaɱ,||<br />
					api ca kho ussādanaɱ yeva sutvā saɱsīdati,||<br />
					visīdati,||<br />
					na satthambhati,||<br />
					na Sakkoti saŋgāmaɱ otarituɱ.|| ||</p>

					<p class="f4">Eva-rūpo pi kho bhikkhave,||<br />
					idh'ekacco yodhājīvo hoti.|| ||</p>

					<p class="f4">Ayaɱ bhikkhave tatiyo yodhājīvo santo saŋvijjamāno lokasmiɱ.|| ||</p>

					<p class="f4">Puna ca paraɱ bhikkhave,||<br />
					idh'ekacco yodhājīvo sahati rajaggaɱ,||<br />
					sahati dhajaggaɱ,||<br />
					sahati ussādanaɱ.|| ||</p>

					<p class="f4">Api ca kho sampahāre āhaññati,||<br />
					vyāpajjati.|| ||</p>

					<p class="f4">Eva-rūpo pi kho bhikkhave idh'ekacco yodhājīvo hoti.|| ||</p>

					<p class="f4">Ayaɱ bhikkhave catuttho yodhājīvo santo saŋvijjamāno lokasmiɱ.|| ||</p>

					<p class="f4">Puna ca paraɱ bhikkhave,||<br />
					idh'ekacco yodhājīvo sahati rajaggaɱ,||<br />
					sahati dhajaggaɱ,||<br />
					sahati ussādanaɱ,||<br />
					<a id="pg90"><span class="f2 g"><b>[90]</b></span></a> sahati sampahāraɱ.|| ||</p>

					<p class="f4">So taɱ saŋgāmaɱ abhivijinitvā vijita-saŋgāmo tam eva saŋgāmasīsaɱ ajjhāvasati.|| ||</p>

					<p class="f4">Evarūvapo pi kho bhikkhave idh'ekacco yodhajīvo hoti.|| ||</p>

					<p class="f4">Ayaɱ bhikkhave pañcamo yodhajīvo.|| ||</p>

					<p class="f4">Santo saŋvijjamāno lokasmiɱ.|| ||</p>

					<p class="f4">Ime kho bhikkhave pañca yodhājīvā santo saŋvijj'amānā lokasmiɱ.|| ||</p>

					<p class="f4">Evam eva kho bhikkhave,||<br />
					pañca yodhājīvūpamā puggalā santo saŋvijj'amānā
					Bhikkhusu.|| ||</p>

					<p class="f4">Katame pañca?|| ||</p>

					<p class="f4">Yo idha bhikkhave,||<br />
					bhikkhu rajaggaɱ yeva disvā saɱsīdati,||<br />
					visīdati,||<br />
					na santhambhati,||<br />
					na Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Kimassa rajaggasmiɱ?|| ||</p>

					<p class="f4">Idha, bhikkhave, bhikkhu suṇāti:|| ||</p>

					<p class="f4">'Asukasmiɱ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇa-pokkha-ratāya samannāgatā' ti.|| ||</p>

					<p class="f4">So taɱ sutvā saɱsīdati,||<br />
					visīdati,||<br />
					na Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Idam assa rajaggasmiɱ|| ||</p>

					<p class="f4">Seyyathā pi so bhikkhave,||<br />
					yodhājīvo rajaggaɱ disvā saɱsīdati,||<br />
					visīdati,||<br />
					na santhambhati,||<br />
					na Sakkoti saŋgāmaɱ otarituɱ,||<br />
					tath'ūpamāhaɱ bhikkhave,||<br />
					imaɱ puggalaɱ vadāmi.|| ||</p>

					<p class="f4">Eva-rūpo bhikkhave,||<br />
					idh'ekacco puggalo hoti.|| ||</p>

					<p class="f4">Ayaɱ bhikkhave paṭhamo yodhājīvūpamo puggalo santo saŋvijjamāno bhikkhusu.|| ||</p>

					<p class="f4">Puna ca paraɱ bhikkhave,||<br />
					bhikkhu sahati rajaggaɱ api ca kho dhajaggaɱ yeva disvā saɱsīdati,||<br />
					visīdati.|| ||</p>

					<p class="f4">Na santhambhati,||<br />
					na Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Kimassa dhajaggasmiɱ?|| ||</p>

					<p class="f4">Idha, bhikkhave, bhikkhu na heva kho suṇāti: 'asukasamiɱ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇa-pokkha-ratāya samannāgatā'ti.|| ||</p>

					<p class="f4">Api ca kho sāmaɱ pasasati itthiɱ vā kumāriɱ vā abhirūpaɱ dassaniyaɱ pāsādikaɱ paramāya vaṇṇa-pokkha-ratāya samannāgataɱ.|| ||</p>

					<p class="f4">So taɱ disvā saɱsīdati,||<br />
					visīdati. Na santhambhati,||<br />
					na <a id="pg91"><span class="f2 g"><b>[91]</b></span></a> Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Idam assa dhajaggasmiɱ.|| ||</p>

					<p class="f4">Seyyathā pi so bhikkhave,||<br />
					yodhājivo sahati rajaggaɱ,||<br />
					api ca kho dhajaggaɱ yeva disvā saɱsīdati,||<br />
					visīdati,||<br />
					na santhambhati,||<br />
					na Sakkoti saŋgāmaɱ otarituɱ.|| ||</p>

					<p class="f4">Tath'ūpamāhaɱ bhikkhave,||<br />
					imaɱ puggalaɱ vadāmi.|| ||</p>

					<p class="f4">Eva-rūpo pi bhikkhave,||<br />
					idh'ekacco puggalo hoti.|| ||</p>

					<p class="f4">Ayaɱ bhikkhave,||<br />
					dutiyo yodhājīvūpamo puggalo santo saŋvijjamāno bhikkhūsu.|| ||</p>

					<p class="f4">Puna ca paraɱ bhikkhave,||<br />
					bhikkhu sahati rajaggaɱ,||<br />
					sahati dhajaggaɱ api ca kho ussādanaɱ yeva sutvā saɱsīdati,||<br />
					visīdati,||<br />
					na santhambhati,||<br />
					na Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Kimassa ussādanāya?|| ||</p>

					<p class="f4">Idha, bhikkhave,||<br />
					bhikkhuɱ arañña-gataɱ vā rukkha-mūla-gataɱ vā suññ-ā-gāra-gataɱ vā mātu-gāmo upasankamitvā uhasati1,||<br />
					ullapati,||<br />
					ujjhagghati,||<br />
					uppaṇḍeti.|| ||</p>

					<p class="f4">So mātu-gāmena uhasiyamāno ullapiyamāno ujjhagghiyamāno uppaṇḍiyamāno saɱsīdati,||<br />
					visīdati,||<br />
					na santhambhati,||<br />
					na Sakkoti Brahma-cariyaɱ santānetuɱ.|| ||</p>

					<p class="f4">Sikkhādubbalyaɱ āvīkatvā sikkhaɱ pacca-k-khāya hīnāyāvattati.|| ||</p>

					<p class="f4">Idam assa ussādanāya.|| ||</p>

					<p class="f4">Seyyathā pi so bhikkhave yodhājīvo sahati rajaggaɱ,||<br />
					sahati dhajaggaɱ,||<br />
					api ca kho ussādanaɱ yeva7 sutvā saɱsīdati,||<br />
					visīdati,||<br />
					na santhambhati,||<br />
					na Sakkoti saŋgāmaɱ otarituɱ.|| ||</p>

					<p class="f4">Tath'ūpamāhaɱ bhikkhave,||<br />
					imaɱ puggalaɱ vadāmi.|| ||</p>

					<p class="f4">Eva-rūpo pi bhikkhave,||<br />
					idh'ekacco puggalo hoti.|| ||</p>

					<p class="f4">Ayaɱ bhikkhave,||<br />
					tatiyo yodhājīvūpamo puggalo santo saŋvijjamāno bhikkhusu.|| ||</p>

					<p class="f4">Puna ca paraɱ bhikkhave sahati rajaggaɱ,||<br />
					sahati dhajaggaɱ,||<br />
					sahati ussādanaɱ.|| ||</p>

					<p class="f4">Api ca kho sampahāre āhaññati vyāpajjati.|| ||</p>

					<p class="f4">Kimassa sampahārasmiɱ?|| ||</p>

					<p class="f4">Idha, bhikkhave,||<br />
					bhikkhuɱ arañña-gataɱ vā rukkha-mūla-gataɱ <a id="pg92"><span class="f2 g"><b>[92]</b></span></a> vā suññ-ā-gāra-gataɱ vā mātu-gāmo upasankamitvā abhinisīdati,||<br />
					abhinipajjati,||<br />
					ajjhottarati.|| ||</p>

					<p class="f4">So mātu-gāmena abhinisīdiyamāno abhinipajjiyamāno ajjhottariyamāno sikkhaɱ apacca-k-khāya dubbalyaɱ anāvī-katvā methunaɱ dhammaɱ patisevati.|| ||</p>

					<p class="f4">Idam assa sampahārasmiɱ.|| ||</p>

					<p class="f4">Seyyathā pi so bhikkhave,||<br />
					yodhājīvo sahati rajaggaɱ,||<br />
					sahati dhajaggaɱ,||<br />
					sahati ussādanaɱ,||<br />
					api ca kho sampahāre āhaññati,||<br />
					vyāpajjati,||<br />
					tath'ūpamāhaɱ bhikkhave,||<br />
					imaɱ puggalraɱ vadāmi.|| ||</p>

					<p class="f4">Eva-rūpo pi bhikkhave,||<br />
					idh'ekacco puggalo hoti.|| ||</p>

					<p class="f4">Ayaɱ bhikkhave,||<br />
					catuttho yodhājīvūpamo puggalo santo saŋvijjamāno bhikkhusu.|| ||</p>

					<p class="f4">Puna ca paraɱ bhikkhave,||<br />
					bhikkhu sahati rajaggaɱ,||<br />
					sahati dhajaggaɱ,||<br />
					sahati ussādanaɱ,||<br />
					sahati sampahāraɱ.|| ||</p>

					<p class="f4">So taɱ saŋgāmaɱ abhivijinitvā vijita-saŋgāmo,||<br />
					tam eva saŋgāmasīsaɱ ajjhāvasati.|| ||</p>

					<p class="f4">Kimassa saŋgāmavijayasmiɱ?|| ||</p>

					<p class="f4">Idha, bhikkhave, bhikkhuɱ arañña-gataɱ vā rukmūla-gataɱ vā suññ-ā-gāra-gataɱ vā mātugamo upasankamitvā abhinisīdati,||<br />
					abhinipajjati,||<br />
					ajjhottarati.|| ||</p>

					<p class="f4">So mātu-gāmena abhinisīdiyamāno abhinipajjiyamāno ajajhottariyamāno viniveṭhetvā vinimocetvā yena kāmaɱ pakkamati.|| ||</p>

					<p class="f4">So vivittaɱ sen'āsanaɱ bhajati: araññaɱ rukkha-mūlaɱ pabbataɱ kandaraɱ giri-guhaɱ susānaɱ vana-patthaɱ abbhokāsaɱ palālapuñjaɱ.|| ||</p>

					<p class="f4">So araññagato vā rukkha-mūla-gato vā suññ-ā-gāra-gato vā nisīdati pallaŋkaɱ ābhujitvā ujuɱ kāyaɱ paṇidhāya parimukhaɱ satiɱ upaṭṭha-petvā.|| ||</p>

					<p class="f4">So abhijjhaɱ loke pahāya vigat-ā-bhijjhena cetasā viharati,||<br />
					abhijjhāya cittaɱ parisodheti.|| ||</p>

					<p class="f4">Vyāpāda-padosaɱ pahāya avyāpanna-citto viharati sabba-pāṇa-bhūta-hitānukampī.|| ||</p>

					<p class="f4">Vyāpāda-padosā cittaɱ parisodheti.|| ||</p>

					<p class="f4">Thīna-middhaɱ pahāya vigatathīna-middho viharati āloka-saññī sato sampajāno.|| ||</p>

					<p class="f4">Thīna-middhāya cittaɱ parisodheti.|| ||</p>

					<p class="f4">Uddhacca-kukkuccaɱ pahāya anuddhato viharatiajjhattaɱ vūpasanta-citto. Uddhacca-kukkuccā cittaɱ parisodheti.|| ||</p>

					<p class="f4">Vici-kicchaɱ pahāya tiṇṇa-vici-kiccho viharati <a id="pg93"><span class="f2 g"><b>[93]</b></span></a> akathaɱ-kathī kusalesu dhammesu. Vickicchāya cittaɱ parisodheti.|| ||</p>

					<p class="f4">So ime pañca-nīvaraṇe pahāya cetaso upakkilese paññāya dubbalī-karaṇe vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pitisukhaɱ paṭhamaɱ-jhānaɱ upasampajja viharati.|| ||</p>

					<p class="f4">Vitakka-vicāraɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ upasampajja viharati.|| ||</p>

					<p class="f4">Pitiyā ca virāgā upekkhako ca viharati sato ca sampajāno,||<br />
					sukhañca kāyena paṭisaŋvedeti,||<br />
					yaɱ taɱ ariyā ācikkhanti||<br />
					'Upekkhako satimā sukha-vihārī' ti,||<br />
					tatiyaɱ-jhānaɱ upasampajja viharati.|| ||</p>

					<p class="f4">Sukhassa ca pahānā dukkhassa ca pahānā pubb'eva somanassa-domanassānaɱ atthaŋ-gamā adukkha-ɱ-asukhaɱupekkhā-sati-pārisuddhiɱ catutthaɱ-jhānaɱ upasampajja viharati.|| ||</p>

					<p class="f4">So evaɱ samāhite citte parisuddhe pariyodāte anaḍgaṇe vigatūpakkilese mudubhūte kammaniye ṭhite ānejjappatte āsavānaɱ khaya-ñāṇāya cittaɱ abhininnāmeti.|| ||</p>

					<p class="f4">So idaɱ dukkhan ti yathā-bhūtaɱ pajānāti.|| ||</p>

					<p class="f4">Ayaɱ dukkha-samudayo ti yathā-bhūtaɱ pajānāti.|| ||</p>

					<p class="f4">Ayaɱ dukkha-nirodho ti yathā-bhūtaɱ pajānāti.|| ||</p>

					<p class="f4">Ayaɱ dukkha-nirodha-gāminī paṭipadā ti yathā-bhūtaɱ pajānāti.|| ||</p>

					<p class="f4">Ime āsavā'ti yathā-bhūtaɱ pajānāti.|| ||</p>

					<p class="f4">Ayaɱ āsava-samudayoti yathā-bhūtaɱ pajānāti.|| ||</p>

					<p class="f4">Ayaɱ āsava-nirodhoti yathā-bhūtaɱ pajānāti.|| ||</p>

					<p class="f4">Ayaɱ āsava-nirodha-gāminī paṭipadā ti yathā-bhūtaɱ pajānāti.|| ||</p>

					<p class="f4">Tassa evaɱ jānato evaɱ passato kāmāsavā pi cittaɱ vimuccati.|| ||</p>

					<p class="f4">Bhavāsavāpi cittaɱ vimuccati.|| ||</p>

					<p class="f4">Avijjāsavāpi cittaɱ vimuccati. Vimuttasmiɱ vimuttamiti ñāṇaɱ hoti.|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā'ti pajānāti.|| ||</p>

					<p class="f4">Idam assa saŋgāmavijayasmiɱ.|| ||</p>

					<p class="f4">Seyyathā pi so bhikkhave,||<br />
					yodhājīvo sahati rajaggaɱ,||<br />
					sahati dhajaggaɱ,||<br />
					sahati ussādanaɱ,||<br />
					sahati sampahāraɱ,||<br />
					so taɱ saŋgāmaɱ abhivijinitvā vijitasaḍgāmo tam eva saŋgāmasīsaɱ ajjhāvasati.|| ||</p>

					<p class="f4">Tath'ūpamāhaɱ bhikkhave,||<br />
					imaɱ puggalaɱ vadāmi.|| ||</p>

					<p class="f4">Eva-rūpo pi bhikkhave,||<br />
					idh'ekacco puggalo hoti.|| ||</p>

					<p class="f4">Ayaɱ, bhikkhave,||<br />
					pañcamo yodhājīvūpamo puggalo santo saŋvijjamāno bhikkhusu.|| ||</p>

					<p class="f4">Ime kho bhikkhave,||<br />
					pañca yodhājīvūpamā puggalā santo saŋvijj'amānā bhikkhusū'ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>