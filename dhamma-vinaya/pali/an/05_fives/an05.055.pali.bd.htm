<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 55. A mother and son bhikkhu and bhikkhuni engaging in incest is the occasion for a lecture on the dangers of womankind." />
<title>AN 5: 55: Mata-Putta Suttam</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					VI: Nīvaraṇa Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p55">Sutta 55</a></h4>

					<h1>Mātā-Putta Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg67"><span class="f2 g"><b>[67]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.055.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.055.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa Ārāme.|| ||</p>

					<p class="f4">Tena kho pana samayena Sāvatthiyaɱ ubho mātā-puttā vassāvāsaɱ upagamiɱsu,||<br />
					bhikkhu ca bhikkhuṇi ca.|| ||</p>

					<p class="f4">Te añña-maññassa abhiṇahaɱ dassana-kāmā ahesuɱ.|| ||</p>

					<p class="f4">Mātā pi puttassa abhiṇhaɱ dassana-kāmā ahosī.|| ||</p>

					<p class="f4">Putto pi mātaraɱ abhiṇhaɱ dassana-kāmo ahosi.|| ||</p>

					<p class="f4">Tesaɱ abhiṇahaɱ dassanā saŋsaggo ahosi,||<br />
					saŋsagge sati vissāso ahosi,||<br />
					vissāse sati otāro ahosi.|| ||</p>

					<p class="f4">Te otiṇṇa-cittā sikkhaɱ apacca-k-khāya dubbalyaɱ anāvī-katvā methutaɱ dhammaɱ patiseviɱsu.|| ||</p>

					<p class="ctr c">&#9632;</p>

					<p class="f4">2. Atha kho sambahulā bhikkhu yena Bhagavā ten'upasankamiɱsu.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisidiɱsu.|| ||</p>

					<p class="f4">Eka-m-antaɱ nisinnā kho te bhikkhu Bhagavantaɱ etad avocuɱ:|| ||</p>

					<p class="f4">'Idha bhante Sāvatthiyaɱ ubho mātā puttā vassāvāsaɱ upagamiɱsu,||<br />
					bhikkhu ca bhikkhuṇi ca.|| ||</p>

					<p class="f4">Te añña-maññassa <a id="pg68"><span class="f2 g"><b>[68]</b></span></a> abhiṇahaɱ dassana-kāmā ahesuɱ.|| ||</p>

					<p class="f4">Mātā pi puttassa abhiṇahaɱ dassana-kāmā ahosi.|| ||</p>

					<p class="f4">Putto pi mātaraɱ abhiṇahaɱ dassana-kāmo ahosi.|| ||</p>

					<p class="f4">Tesaɱ abhiṇahaɱ dassanā saŋsaggo ahosi,||<br />
					saŋsagge sati vissāso ahosi,||<br />
					vissāse sati otāro ahosī.|| ||</p>

					<p class="f4">Te otiṇṇa-cittā sikkhāɱ apacca-k-khāya dubbalyaɱ anāvī-katvā methunaɱ dhammaɱ patiseviɱsu' ti.|| ||</p>

					<p class="ctr c">&#9632;</p>

					<p class="f4">3. 'Kin nu so bhikkhave mogha-puriso maññati||<br />
					na mātā putte sāra-j-jati,||<br />
					putto vā pana mātarī ti?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Nāhaɱ bhikkhave aññaɱ eka-rūpam pi samanupassāmi||<br />
					evaɱ rājaniyaɱ,||<br />
					evaɱ kamanīyaɱ,||<br />
					evaɱ madanīyaɱ,||<br />
					evaɱ bandhanīyaɱ,||<br />
					evaɱ mucchanīyaɱ,||<br />
					evaɱ antarāya-karaɱ anuttarassa yoga-khemassa adhigamāya,||<br />
					yatha-yidaɱ bhikkhave itthi-rūpaɱ.|| ||</p>

					<p class="f4">Itthi-rūpe bhikkhave sattā rattā giddhā gadhitā  mucchitā ajjhopannā,||<br />
					te dīrattaɱ socanti itthi-rūpa-vasānugā.|| ||</p>

					<p class="ctr c">&#9632;</p>

					<p class="f4">Nāhaɱ bhikkhave aññaɱ eka-saddam pi samanupassāmi||<br />
					evaɱ rājaniyaɱ,||<br />
					evaɱ kamanīyaɱ,||<br />
					evaɱ madanīyaɱ,||<br />
					evaɱ bandhanīyaɱ,||<br />
					evaɱ mucchanīyaɱ,||<br />
					evaɱ antarāya-karaɱ anuttarassa yoga-khemassa adhigamāya,||<br />
					yatha-yidaɱ bhikkhave itthi-saddam.|| ||</p>

					<p class="f4">Itthi-sadde bhikkhave sattā rattā giddhā gadhitā  mucchitā ajjhopannā,||<br />
					te dīrattaɱ socanti itthi-sadda-vasānugā.|| ||</p>

					<p class="ctr c">&#9632;</p>

					<p class="f4">Nāhaɱ bhikkhave aññaɱ eka-gandham pi samanupassāmi,||<br />
					evaɱ rājaniyaɱ,||<br />
					evaɱ kamanīyaɱ,||<br />
					evaɱ madanīyaɱ,||<br />
					evaɱ bandhanīyaɱ,||<br />
					evaɱ mucchanīyaɱ,||<br />
					evaɱ antarāya-karaɱ anuttarassa yoga-khemassa adhigamāya,||<br />
					yatha-yidaɱ bhikkhave itthi-gandha.|| ||</p>

					<p class="f4">Itth-gandhe bhikkhave sattā rattā giddhā gadhitā  mucchitā ajjhopannā,||<br />
					te dīrattaɱ socanti itthi-gandha-vasānugā.|| ||</p>

					<p class="ctr c">&#9632;</p>

					<p class="f4">Nāhaɱ bhikkhave aññaɱ eka-rasam pi samanupassāmi,||<br />
					evaɱ rājaniyaɱ,||<br />
					evaɱ kamanīyaɱ,||<br />
					evaɱ madanīyaɱ,||<br />
					evaɱ bandhanīyaɱ,||<br />
					evaɱ mucchanīyaɱ,||<br />
					evaɱ antarāya-karaɱ anuttarassa yoga-khemassa adhigamāya,||<br />
					yatha-yidaɱ bhikkhave itthi-rasaɱ.|| ||</p>

					<p class="f4">Itthi-rase bhikkhave sattā rattā giddhā gadhitā  mucchitā ajjhopannā,||<br />
					te dīrattaɱ socanti itthi-rasa-vasānugā.|| ||</p>

					<p class="ctr c">&#9632;</p>

					<p class="f4">Nāhaɱ bhikkhave aññaɱ eka-phoṭṭhabbam pi samanupassāmi,||<br />
					evaɱ rājaniyaɱ,||<br />
					evaɱ kamanīyaɱ,||<br />
					evaɱ madanīyaɱ,||<br />
					evaɱ bandhanīyaɱ,||<br />
					evaɱ mucchanīyaɱ,||<br />
					evaɱ antarāya-karaɱ anuttarassa yoga-khemassa adhigamāya,||<br />
					yatha-yidaɱ bhikkhave itthi-poṭṭhabbo.|| ||</p>

					<p class="f4">Itthi-poṭṭhabbe bhikkhave sattā rattā giddhā gathitā mucjitā ajjhopannā||<br />
					te dīgha-rattaɱ socanti itthi-poṭṭhabba-vasānugā.|| ||</p>

					<p class="ctr c">&#9632;</p>

					<p class="f4">Itthi bhikkhave gacchantī pi purisassa cittaɱ pariyādāya tiṭṭhati.|| ||</p>

					<p class="f4">Ṭhitā pi nisinnā pi sayānā pi hasanti pi bhaṇanatī pi gāyantī pi rodantī pi ugghānitā pi mātā pi purisassa cittaɱ pariyādāya tiṭṭhati.|| ||</p>

					<p class="f4">Yam hi taɱ bhikkhave sammā vadamāno vadeyya:|| ||</p>

					<p class="f4">"Samannapāso Mārassā' ti|| ||</p>

					<p class="f4">mātu-gāmaɱ yeva sammā vadamāno vadeyya:|| ||</p>

					<p class="f4">"Samannapāso Mārassā' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					      <p class="f4 in2"><a id="pg69"><span class="f2 g"><b>[69]</b></span></a>Salalape asihatthe pisācena pi sallape,||<br />
							Āsīvisam pi āside yena daṭṭho na jīvati.|| ||</p>

					      <p class="f4 in2">Na tv'eva eko ekāya mātu-gāmena sallape,||<br />
							Muṭṭha-s-satiɱ tā bandhanti pekkhitena mhitena ca,|| ||</p>

					      <p class="f4 in2">Atho pi dunni-vatthena maña-junā bhaṇitena ca,||<br />
							n'eso jano suvāsī-saddo api ugghātito mato.|| ||</p>

					      <p class="f4 in2">Pañca kāma-guṇā ete itthi-rūpasmiɱ dissare,||<br />
							Rūpā saddā rasā gandhā phoṭṭhabbā ca mano-ramā.|| ||</p>

					      <p class="f4 in2">Tesaɱ kāmogha-vuḷhānaɱ kāme aparijānataɱ,||<br />
							Kālaɱ gatiɱ bhav-ā-bhavaɱ saɱsārasmiɱ purakkhatā.|| ||</p>

					      <p class="f4 in2">Ye ca kāme pariññāya caranti akutobhayā,||<br />
							Te ve pāragatā loke ye pattā āsavakkhayan' ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>