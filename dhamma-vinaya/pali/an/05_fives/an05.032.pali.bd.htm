<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 32. Cundi asks the Buddha about trust in what teacher, what Dhamma, what Order, what practices in ethical conduct yield the best results." />
<title>AN 5 32: Cundi Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr c">Aŋguttara-Nikāya<br />
					Pañcaka-Nipāta<br />
					IV. Sumanā Vagga</h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p32">Sutta 32</a></h4>

					<h1>Cundī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg35"><span class="f2 g"><b>[35]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.032.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.032.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Rājagahe viharati Veḷuvane Kalandakanivāpe.|| ||</p>

					<p class="f4">Atha kho Cundī rāja-kumārī pañcahi rathasatehi pañcahi kumāri satehi parivutā yena Bhagavā ten'upasankami.</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnā kho cundī rāja-kumārī Bhagavantaɱ etad avoca:|| ||</p>

					<p class="f4">2. Amhākaɱ bhante bhātā Cundo nāma rāja-kumāro.|| ||</p>

					<p class="f4">So evam āha:|| ||</p>

					<p class="f4">"Yad'eva so hoti itthī vā puriso vā Buddhaɱ saraṇaɱ gato,||<br />
					dhammaɱ saraṇaɱ gato,||<br />
					saḍghaɱ saraṇaɱ gato,||<br />
					pāṇāti-pātā paṭivirato,||<br />
					adinn'ādānā paṭivirato,||<br />
					kāmesu micchā-cārā paṭivirato,||<br />
					musā-vādā paṭivirato,||<br />
					surā-mera-yamajja-pamā-daṭṭhānā paṭivirato,||<br />
					so kāyassa bhedā param maraṇā sugatiɱ yeva uppajjati, no duggatin' ti."|| ||</p>

					<p class="f4">Sāhaɱ bhante Bhagavantaɱ pucchāmi:|| ||</p>

					<p class="f4">'Kathaɱ-rūpe nu kho bhante Satthari pasanno kāyassa bhedā param maraṇā sugatiɱ yeva uppajjati,||<br />
					no duggatiɱ ti?|| ||</p>

					<p class="f4">Sāhaɱ bhante Bhagavantaɱ pucchāmi:|| ||</p>

					<p class="f4">'Kathaɱ-rūpe nu kho bhante dhamme pasanno kāyassa bhedā param maraṇā sugatiɱ yeva uppajjati,||<br />
					no duggatiɱ ti?|| ||</p>

					<p class="f4">'Kathaɱ-rūpe nu kho bhante saŋghe pasanno kāyassa bhedā param maraṇā sugatiɱ yeva uppajjati,||<br />
					no duggatiɱ ti?|| ||</p>

					<p class="f4">'Kathaɱ-rūpesu sīlesu paripūra-kāri kāyassa bhedā param maraṇā sugatiɱ yeva uppajjati,||<br />
					no duggatiɱ ti?|| ||</p>

					<p class="f4">3. Yāvatā Cundi sattā apadā vā dipadā vā catu-p-padā vā bahu-p-padā vā,||<br />
					rūpino vā arūpino vā,||<br />
					saññino vā asaññino vā n'eva-saññi-nā-saññino vā,||<br />
					Tathāgato tesaɱ aggam akkhāyati arahaɱ Sammā-Sam-Buddho.|| ||</p>

					<p class="f4">Ye kho Cundī Buddhe pasannā,||<br />
					agge te pasannā.|| ||</p>

					<p class="f4">Agge kho pana pasannānaɱ aggo vipāko hoti.|| ||</p>

					<p class="f4">Yāvatā Cundī dhammā sankhatā vā asankhatā vā,||<br />
					virāgo tesaɱ aggam akkhāyati,||<br />
					yad idaɱ madanimmadano pipāsa-vinayo ālaya-samugghāto vaṭṭūpacchedo taṇha-k-khayo virāgo nirodho Nibbānaɱ.|| ||</p>

					<p class="f4">Ye kho <a id="pg36"><span class="f2 g"><b>[36]</b></span></a> Cundī virāge dhamme pasannā.|| ||</p>

					<p class="f4">Agge te pasannā,||<br />
					agge kho pana pasannānaɱ aggo vipāko hoti.|| ||</p>

					<p class="f4">Yāvatā Cundī saŋghā vā gaṇā vā,||<br />
					Tathāgata-sāvaka-saŋgho tesaɱ aggam akkhāyati,||<br />
					yad idaɱ cattāri purisa-yugāni aṭṭha purisa-puggalā.|| ||</p>

					<p class="f4">Esa Bhagavato sāvaka-saŋgho āhuneyyo pāhuneyyo dakkhiṇeyyo añjali-karaṇīyo anuttaraɱ puñña-k-khettaɱ lokassa.|| ||</p>

					<p class="f4">Ye kho Cundī saɱghe pasannā,||<br />
					agge te pasannā,||<br />
					agge kho pana pasannānaɱ aggo vipāko hoti.|| ||</p>

					<p class="f4">Yāvatā Cundī sīlāni,||<br />
					ariya-kantāni tesaɱ aggam akkhāyati,||<br />
					yad idaɱ akhaṇaŋḍāni acchiddāni asa-balāni akammā-sāni bhujissāni viññuppa-satthāni aparām-aṭṭhāni samādhi saŋvatta-nikāni.|| ||</p>

					<p class="f4">Ye kho Cundī ariya kantesu sīlesu paripūra-kārino,||<br />
					agge te paripūra-kārino.|| ||</p>

					<p class="f4">Agge kho pana paripūra-kārīnaɱ aggo vipāko hotī ti.|| ||</p>

					      <p class="f4 in2">Aggato ve pasannānaɱ aggaɱ dhammaɱ vijānataɱ||<br />
							Agge Buddhe pasannānaɱ dakkhiṇeyye anuttare,||<br />
							Agge dhamme pasannānaɱ virāg'ūpasame sukhe||<br />
							Agge saɱghe pasannānaɱ puñña-k-khette anuttare,||<br />
							Aggasmiɱ dānaɱ dadataɱ aggaɱ puññaɱ pavaḍḍhati||<br />
							Aggaɱ āyuva vaṇṇo ca yaso kitti sukhaɱ balaɱ||<br />
							Aggassa dātā medhāvī agga-dhamma-samāhito||<br />
							Devabhūto manusso vā aggappatto pamodatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>