<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 33. Uggaha invites the Buddha to a meal to instruct his daughters in the behavior that will profit them in this life and the life hereafter." />
<title>AN 5 33: Uggaho Mendakanatta Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr c">Aŋguttara-Nikāya<br />
					Pañcaka-Nipāta<br />
					IV. Sumanā Vagga</h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p33">Sutta 33</a></h4>

					<h1>Uggaho Meṇḍakanattā Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg36"><span class="f2 g"><b>[36]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.033.hare.pts.htm#p1">pts</a>][<a href="../../../../dhamma-vinaya/wp/an/05_fives/an05.033.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā bhaddiye viharati Jātiyā vane.|| ||</p>

					<p class="f4">Atha kho Uggaho Meṇḍakanattā yena Bhagavā tenupaŋkami.|| ||</p>

					<p class="f4">Upasaŋkamitvā Bhagavannaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Uggaho Meṇaŋakanattā Bhagavantaɱ etad avoca:|| ||</p>

					<p class="f4">2. "Adhivāsetu me bhante Bhagavā svātanāya attacatuttho <a id="pg37"><span class="f2 g"><b>[37]</b></span></a> bhattan" ti.|| ||</p>

					<p class="f4">Adhivāsesi Bhagavā tuṇhī-bhāvena.|| ||</p>

					<p class="f4">Atha kho Uggaho Meṇḍakanattā Bhagavato adhivāsanaɱ viditvā uṭṭhāy āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="f4">Atha kho Bhagavā tassā rattiyā accayena pubbaṇha-samayaɱ nivāsetvā patta-cīvaram ādāya yena Uggahassa Meṇḍakanattuno nivesanaɱ ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Atha kho Uggaho Meṇḍakanattā Bhagavannaɱ paṇītena khādanīyena bhojanīyena sahatthā santappesi sampavāresi.|| ||</p>

					<p class="f4">Atha kho Uggaho Meṇḍakanattā Bhagavantaɱ bhuttāviɱ onīta-patta-pāṇiɱ eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Uggaho Meṇḍakanattā Bhagavantaɱ etad avoca:|| ||</p>

					<p class="f4">"Imā me bhante kumāriyo patikulāni gamissanti.|| ||</p>

					<p class="f4">Ovadatu tāsaɱ bhante Bhagavā,||<br />
					anusāsatu tāsaɱ bhante Bhagavā,||<br />
					yaɱ tāsaɱ assa dīgha-rattaɱ hitāya sukhāyā" ti.|| ||</p>

					<p class="f4">Atha kho Bhagavā tā kumāriyo etad avoca:|| ||</p>

					<p class="ctr c">&#9632;</p>

					<p class="f4">3. Tasmā ti ha kumāriyo evaɱ sikkhitabbaɱ:|| ||</p>

					<p class="f4">'Yassa mātā pitaro bhattuno dassanti attha-kāmā hitesino anukampakā anukampaɱ upādāya,||<br />
					tassa bhavissāma pubb'uṭṭhāyiniyo pacchā-nipātiniyo kiɱkārapaṭissāviniyo manāpacāriniyo piyavādiniyo' ti.|| ||</p>

					<p class="f4">Evaɱ hi vo kumāriyo sikkhitabbaɱ.|| ||</p>

					<p class="ctr c">&#9632;</p>

					<p class="f4">Tasmā ti ha kumāriyo evaɱ sikkhitabbaɱ:|| ||</p>

					<p class="f4">'Ye te bhattu garuno bhavissanti mātā ti vā pitā ti vā samaṇa-brāhmaṇā ti vā,||<br />
					te sakkarissāma garukarissāma,||<br />
					mānissāma,||<br />
					pūjessāma,||<br />
					abbhāgate ca āsanodakena patipūjessāmā' ti.|| ||</p>

					<p class="f4">Evaɱ hi vo kumāriyo sikkhitabbaɱ.|| ||</p>

					<p class="ctr c">&#9632;</p>

					<p class="f4">Tasmā ti ha kumāriyo evaɱ sikkhitabbaɱ:|| ||</p>

					<p class="f4">'Ye te bhattu abbhantarā kammantā uṇṇā ti vā kappāsā ti vā,||<br />
					tattha dakkhā bhavissāma analasā,||<br />
					tatrūpāyāya vimaɱsāya samannāgatā alaɱ kātuɱ alaɱ saɱvidhātun' ti.|| ||</p>

					<p class="f4">Evaɱ hi vo kumāriyo sikkhitabbaɱ.|| ||</p>

					<p class="ctr c">&#9632;</p>

					<p class="f4">Tasmā ti ha kumāriyo evaɱ sikkhitabbaɱ:|| ||</p>

					<p class="f4">'Yo so bhantu abbhantaro antojano,||<br />
					dāsā ti vā pessā ti <a id="pg38"><span class="f2 g"><b>[38]</b></span></a> vā kamma-karā ti vā,||<br />
					tesaɱ katañ ca katato jānissāma,||<br />
					akatañ ca akatato jānissāma,||<br />
					gilāna-kānañ ca bal-ā-balaɱ jānissāma,||<br />
					khādanīyaɱ bhojanīyaɱ c'assa paccaɱsena vibhajissāmā' ti.|| ||</p>

					<p class="f4">Evaɱ hi vo kumāriyo sikkhitabbaɱ.|| ||</p>

					<p class="ctr c">&#9632;</p>

					<p class="f4">Tasmā ti ha kumāriyo evaɱ sikkhitabbaɱ:|| ||</p>

					<p class="f4">'Yaɱ bhattā āharissati dhanaɱ vā dhaññaɱ
					vā rajataɱ vā jāta-rūpaɱ vā,||<br />
					taɱ ārakkhena guttiyā sampādessāma||<br />
					tattha ca bhavissāma adhuttī athenī asoṇḍī avināsikāyo' ti.|| ||</p>

					<p class="f4">Evaɱ hi vo kumāriyo sikkhitabbaɱ.|| ||</p>

					<p class="f4">Imehi kho kumāriyo pañcahi dhammehi samannāgato mātu-gāmo kāyassa bhedā param maraṇā manāpa-kāyikānaɱ devānaɱ saha-vyataɱ uppajjatī" ti.|| ||</p>

					      <p class="f4 in2">Yo naɱ bharati sabbadā niccaɱ ātāpi ussuko||<br />
							Sabba-kāmaharaɱ posaɱ bhattāraɱ nātimaññeti.|| ||</p>

					      <p class="f4 in2">Na cāpi sotthi bhattāraɱ issā-vādena rosaye||<br />
							Bhattu ca garuno sabbe paṭipujeti paṇḍitā.|| ||</p>

					      <p class="f4 in2">Uṭṭhāhikā analasā saɱgahīta-parijjanā||<br />
							Bhattu manāpāɱ carati sambhataɱ anurakkhati.|| ||</p>

					      <p class="f4 in2">Yā evaɱ vattatī nāri bhattu chanda-vasānugā||<br />
							Manāpā nāma te devā yattha sā upapajjatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>