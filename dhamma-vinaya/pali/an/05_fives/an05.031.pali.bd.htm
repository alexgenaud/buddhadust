<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fives, Sutta 31. Sumana, Raja Pasanadi's sister, has waited a long time to join the order as she first felt the need to take care of her grandmother. Before even she is initiated she becomes a non-returner and then an Arahant. In this sutta she asks the Buddha about the results of making gifts." />
<title>AN 5 31: Sumana Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr c">Aṅguttara-Nikāya<br />
					Pañcaka-Nipāta<br />
					IV. Sumanā Vagga</h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p31">Sutta 31</a></h4>

					<h1>Sumanā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg32"><span class="f2 g"><b>[32]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.031.hare.pts.htm#p1">pts</a>][<a href="../../../../dhamma-vinaya/bd/an/05_fives/an05.031.olds.bd.htm#p1">olds</a>][<a href="../../../../dhamma-vinaya/wp/an/05_fives/an05.031.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa Ārāme.|| ||</p>

					<p class="f4">Atha kho sumanā rāja-kumārī pañcahi rathasatehi pañcahi rāja-kumārisatehi parivutā yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnā kho sumanā rāja-kumārī Bhagavantaṃ etad avoca:|| ||</p>

					<p class="f4">Idhassu bhante Bhagavato dve sāvakā samasaddhā samasīlā samapaññā,||<br />
					eko dāyako eko adāyako,||<br />
					te kāyassa <a id="pg33"><span class="f2 g"><b>[33]</b></span></a> bhedā param maraṇā sugatiṃ saggaṃ lokaṃ uppajjeyyuṃ,||<br />
					deva-bhūtānam pana n'esaṃ bhante siyā viseso siyā nānā-karaṇan ti?|| ||</p>

					<p class="f4">Siyā Sumane'ti Bhagavā avoca.|| ||</p>

					<p class="f4">Yo so Sumane dāyako,||<br />
					so amuṃ adāyakaṃ deva-bhūto samāno pañcahi ṭhānehi adhigaṇhāti.|| ||</p>

					<p class="f4">Dibbena āyunā,||<br />
					dibbena vaṇṇena,||<br />
					dibbena sukhena,||<br />
					dibbena yasena,||<br />
					dibbena ādhipateyyena.|| ||</p>

					<p class="f4">Yo so Sumane dāyako,||<br />
					so amuṃ adāyakaṃ deva-bhūto samāno imehi pañcahi ṭhānehi adhigaṇhāti.|| ||</p>

					<p class="f4">Sace pana te bhante tato cutā itthattaṃ āga-c-chanti,||<br />
					manussa bhūtānaṃ pana tesaṃ bhante siyā viseso,||<br />
					siyā nānā-karaṇanti?|| ||</p>

					<p class="f4">Siyā Sumaneti Bhagavā avoca.|| ||</p>

					<p class="f4">Yo so Sumane dāyako,||<br />
					so amuṃ adāyakaṃ manussa-bhuto samāno pañcahi ṭhānehi adhigaṇhāti:||<br />
					mānusakena āyunā,||<br />
					mānusakena vaṇṇena,||<br />
					mānusakena sukhena|| ||</p>

					<p class="f4">Mānusa-kena yasena,||<br />
					mānusakena ādhipateyyena.|| ||</p>

					<p class="f4">Yo so Sumane dāyako,||<br />
					so amuṃ adāyakaṃ manussa-bhuto samāno imehi pañcahi ṭhānehi adhigaṇhāti.|| ||</p>

					<p class="f4">Sace pana te bhante ubho agārasmā anagāriyaṃ pabbajanti,||<br />
					pabba-jitānaṃ pana n'esaṃ bhante siyā viseso siyā nānā-karaṇanti?|| ||</p>

					<p class="f4">Siyā Sumaneti Bhagavā avoca.|| ||</p>

					<p class="f4">Yo so Sumane dāyako,||<br />
					so amuṃ adāyakaṃ pabba-jito samāno pañcahi ṭhānehi adhigaṇhāti:||<br />
					yācito'va bahulaṃ cīvaraṃ paribhuñjati appaṃ ayācito.|| ||</p>

					<p class="f4">Yācitova bahulaṃ piṇḍa-pātaṃ paribhuñjati,||<br />
					appaṃ ayācito.|| ||</p>

					<p class="f4">Yācito'va bahulaṃ sen'āsanaṃ paribhuñjati,||<br />
					appaṃ ayācito.|| ||</p>

					<p class="f4">Yācito'va bahulaṃ gilāna paccaya bhesajja-parikkhāraṃ paribhuñjati,||<br />
					appaṃ ayācito:|| ||</p>

					<p class="f4">Ye hi kho pana sabrahma-cārīhi saddhiṃ viharati,||<br />
					tyāssa manāpen'eva bahulaṃ kāya-kammena samud'ācaranti,||<br />
					appaṃ amanāpena,||<br />
					manāpen'eva bahulaṃ vacī-kammena samud'ācaranti,||<br />
					appaṃ amanāpena,||<br />
					manāpen'eva bahulaṃ mano-kammena samud'ācaranti,||<br />
					appaṃ amanāpena.|| ||</p>

					<p class="f4">Manāpaṃ yeva upahāraṃ upaharanti,||<br />
					appaṃ <a id="pg34"><span class="f2 g"><b>[34]</b></span></a> amanāpaṃ yo so Sumane dāyako,||<br />
					so amuṃ adāyakaṃ pabba-jito samāno imehi pañcahi ṭhānehi adhigaṇhāti.|| ||</p>

					<p class="f4">Sace pana te bhante ubho Arahattaṃ pāpuṇanti,||<br />
					Arahattappantānaṃ pana n'esaṃ bhante siyā viseso siyā nānā-karaṇan ti?|| ||</p>

					<p class="f4">Ettha kho pan'esāṃ Sumane na kiñci nānā-karaṇaṃ vadāmi yad idaṃ vimuttiyā vimuttin ti.|| ||</p>

					<p class="f4">Acchariyaṃ bhante,||<br />
					abbhutaṃ bhante.|| ||</p>

					<p class="f4">Yāvañ cidaṃ bhante alam eva dānāni dātuṃ,||<br />
					alaṃ puññāni kātuṃ,||<br />
					yatra hi nāma deva-bhūtassa pi upakārāni puññāni,||<br />
					manussa-bhutassa pi upakārāni puññāni,||<br />
					pabba-jitassa pi upakārāni puññānīti.|| ||</p>

					<p class="f4">Idam avoca Bhagavā idaṃ vatvā Sugato athāparaṃ etad avoca Satthā:|| ||</p>

					<p>&nbsp;</p>

					<p class="f4 ctr">Yathā pi cando vimalo gacchaṃ ākāsa-dhātuyā||<br />
					Sabbe tārā gaṇe loke ābhāya atirocati,||<br />
					Tath'eva sīla-sampanno saddho purisa-puggalo||<br />
					Sabbe maccharino loke cāgena atirocati.|| ||</p>

					<p class="f4 ctr">Yathā pi megho thanayaṃ vijjumālī satakkaku||<br />
					Thalaṃ ninnaṃ ca pūreti abhivassaṃ vasundharaṃ,||<br />
					Evaṃ dassana sampanno sammā sambuddha-sāvako||<br />
					Macchariṃ adhigaṇhāti pañca-ṭhānehi paṇḍito:||<br />
					Āyunā yasasā veca vaṇṇena ca sukhena ca||<br />
					Sace bhoga paribbūḷho pecca sagge pamodatī ti|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>