<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of of Aŋguttara Nikāya, Fives, Sutta 74.  The Buddha explains the meaning of 'living in the Dhamma'. It is not enough to study the suttas, teach the Dhamma, repeat the suttas, think about the Dhamma, but one must also have the wisdom to grasp the attainment of the goal itself." />
<title>AN 5: 74: Dutiya Dhamma-Vihari Suttaɱ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					8. Yodhājīva Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p74">Sutta 74</a></h4>

					<h1>Dutiya Dhamma-Viharin Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg88"><span class="f2 g"><b>[88]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.074.hare.pts.htm#p1">pts</a>][<a href="../../../../dhamma-vinaya/bd/an/05_fives/an05.074.olds.bd.htm#p1">olds</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Atha kho añññataro bhikkhu yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu Bhagavantaɱ etad avoca:|| ||</p>

					<p class="f4">'Dhamma-vihārī dhamma-vihārī' ti bhanne vuccati.|| ||</p>

					<p class="f4">Kittāvatā nu kho bhante bhikkhu dhamma-vihāri hotī ti?|| ||</p>

					<p class="ctr c">&#9632;</p>

					<p class="f4">2. Idha bhikkhu, bhikkhu dhammaɱ pariyāpuṇāti.|| ||</p>

					<p class="f4">Suttaɱ geyyaɱ veyyā-karaṇaɱ gāthaɱ udānaɱ iti-vuttakaɱ jātakaɱ abbhuta-dhammaɱ vedallaɱ,||<br />
					uttariñ c'assa paññāya atthaɱ na-p-pajānāti.|| ||</p>

					<p class="f4">Ayaɱ vuccati bhikkhu, bhikkhu pariyatti-bahulo no dhamma-vihārī.|| ||</p>

					<p class="ctr c">&#9632;</p>

					<p class="f4">3. Puna ca paraɱ bhikkhu, bhikkhu yathā-sutaɱ yathā-pariyattaɱ dhammaɱ vitthārena paresaɱ deseti,||<br />
					uttariñ c'assa paññāya atthaɱ na-p-pajānāti.|| ||</p>

					<p class="f4">Ayaɱ vuccati bhikkhu, bhikkhu paññatti-bahulo no dhamma-vihārī.|| ||</p>

					<p class="ctr c">&#9632;</p>

					<p class="f4">4. Puna ca paraɱ bhikkhu, bhikkhu yathā-sutaɱ yathā-pariyattaɱ dhammaɱ vitthārena sajjhāyaɱ karoti,||<br />
					uttariñ c'assa paññāya atthaɱ na-p-pajānāti.|| ||</p>

					<p class="f4">Ayaɱ vuccati bhikkhu, bhikkhu sajjhāya-bahulo no dhamma-vihārī.|| ||</p>

					<p class="ctr c">&#9632;</p>

					<p class="f4">5. Puna ca paraɱ bhikkhu, bhikkhu yathā-sutaɱ yathā-pariyattaɱ dhammaɱ cetasā anuvitakketi anuvicāreti manas-ā-nupekkhati,||<br />
					uttariñ c'assa paññāya atthaɱ na-p-pajānāti.|| ||</p>

					<p class="f4">Ayaɱ vuccati bhikkhu, bhikkhu vitakka-bahulo no dhamma-vihāri.|| ||</p>

					<p class="ctr c">&#9632;</p>

					<p class="f4">6. Idha bhikkhu, bhikkhu dhammaɱ pariyāpuṇāti suttaɱ geyyaɱ veyyā-karaṇaɱ gāthaɱ udānaɱ iti-vuttakaɱ jātakaɱ abbhuta-dhammaɱ vedallaɱ,||<br />
					uttariñ c'assa paññāya atthaɱ pajānāti.|| ||</p>

					<p class="f4">Evaɱ kho bhikkhu, bhikkhu dhamma-vihārī hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Iti kho bhikkhu,||<br />
					desito mayā pariyatti-bahulo,||<br />
					desito paññatti-bahulo,||<br />
					desito sajjhāya-bahulo,||<br />
					desito vitakka-bahulo,||<br />
					desito dhamma-vihārī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yaɱ kho bhikkhu, Satthārā karaṇīyaɱ sāvakānaɱ hitesinā anukampa-kena anukampaɱ upādāya,||<br />
					kataɱ vo taɱ mayā. Etāni bhikkhu rukkha-mūlāni. Etāni suññ-ā-gārāni.|| ||</p>

					<p class="f4">Jhāyatha bhikkhu, mā pamādattha.|| ||</p>

					<p class="f4">Mā pacchā vippaṭi-sārino ahuvattha.|| ||</p>

					<p class="f4">Ayaɱ amhākaɱ anusāsanī ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>