<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fives, Sutta 196. Before his awakening, Gotama has five dreams revealing the future: that he would become the Awakened One, that he would see and know and establish the Eight-Dimensional High Way, that he would bring many lay persons to refuge in the Dhamma, that he will bring people of all colors and status from the four courners of the world to complete awakening, and that he would receive the essentials without attachment." />
<title>AN 5 196: Mahā-Supina Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Pañcaka-Nipāta<br />
					XX. Brāhmaṇa Vagga</h4>

					<h4 class="ctr"><a href="../../../../backmatter/indexes/sutta/an/idx_05_pancakanipata.htm#p196">Sutta 196</a></h4>

					<h1>Mahā-Supina Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg240"><span class="f2 g"><b>[240]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.196.hare.pts.htm#p1">pts</a>][<a href="../../../../dhamma-vinaya/ati/an/05_fives/an05.196.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Tathāgatassa bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					pañca mahā-supinā pātu-r-ahesuɱ.|| ||</p>

					<p class="f4">Katame pañca?|| ||</p>

					<p class="f4">2. Tathāgatassa bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ mahā-paṭhavi mahā-sayanaɱ ahosi,||<br />
					Himavā pabba-tarājā bimbohanaɱ ahosi,||<br />
					puratthime samudde vāmo hattho ohito ahosi,||<br />
					pacchime samudde dakkhiṇo hattho ohito ahosi,||<br />
					dakkhiṇe samudde ubho pādā ohitā ahesuɱ.|| ||</p>

					<p class="f4">Tathāgatassa bhikkhave arahato Sammā Sambuddhassa||<br />
					pubb'eva sambodhā anabhi-sambuddhassa bodhīsattass'eva sato||<br />
					ayaɱ paṭhamo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">3. Puna ca paraɱ bhikkhave Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					tiriyā nāma tiṇajāti nābhiyā uggantvā nabhaɱ āhacca ṭhitā ahosi.|| ||</p>

					<p class="f4">Tathāgatassa <span class="f3 g"><i>[241]</i></span> bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ dutiyo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">4. Puna ca paraɱ bhikkhave Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					setā kimī kaṇhasīsā pādehi ussakkitvā yāva jāṇumaṇḍalaɱ paṭicchādesuɱ.|| ||</p>

					<p class="f4">Tathāgatassa bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ tatiyo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">5. Puna ca paraɱ bhikkhave Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					cattāro sakuṇā nānā-vaṇṇā catūhi disāhi āgantvā pāda-mūle nipatitvā sabba-setā sampajjiɱsu.|| ||</p>

					<p class="f4">Tathāgatassa bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ catuttho mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">6. Puna ca paraɱ bhikkhave Tathāgatassa arahaɱ Sammā Sambuddhassa||<br />
					pubb'eva sambodhā anabhi-sambuddho bodhisatto'va||<br />
					samāno mahato mīḷha-pabbatassa uparūpari caṅkamati alippamāno mīḷhena.|| ||</p>

					<p class="f4">Tathāgatassa bhikkhave, arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ pañcamo mahā-supino pātu-r-ahosi.|| ||</p>

					<hr class="hrctr" />

					<p class="f4">7. Yam pi bhikkhave, Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ayaɱ mahā-paṭhavī mahā-sayanaɱ ahosi,||<br />
					Himavā pabba-tarājā bimbohanaɱ ahosi,||<br />
					puratthime samudde vāmo hattho ohito ahosi,||<br />
					pacchime samudde dakkhiṇo hattho ohito ahosi,||<br />
					dakkhiṇe samudde ubho pādā ohitā ahesuɱ,||<br />
					Tathāgatena bhikkhave, arahatā Sammā Sambuddhena||<br />
					anuttarā sammā-sambodhi abhisambuddhā.|| ||</p>

					<p class="f4">Tassā abhisambodhāya ayaɱ paṭhamo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4"><span class="f3 g"><i>[242]</i></span> 8. Yam pi bhikkhave, Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					tiriyā nāma tiṇa jāti nābhiyā uggantvā nabhaɱ āhacca ṭhitā ahosi,||<br />
					Tathāgatena bhikkhave, arahatā Sammā-SamBuddhena||<br />
					Ariyo Aṭṭhaṅgiko Maggo abhisambujjhitvā yāva-d-eva-manussehi suppakāsito.|| ||</p>

					<p class="f4">Tassā abhisambodhāya ayaɱ dutiyo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">9. Yam pi bhikkhave, Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					setā kimī kaṇhasīsā pādehi ussakkitvā yāva jāṇu-maṇḍalā paṭicchādesuɱ,||<br />
					bahū bhikkhave,||<br />
					gihī odāta-vasanā Tathāgataɱ pāṇupetaɱ saraṇaɱ gatā.|| ||</p>

					<p class="f4">Tassā abhisambodhāya ayaɱ tatiyo mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">10. Yam pi bhikkhave, Tathāgatassa arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					cattaro sakuṇā nānā-vaṇṇā catūhi disāhi āgantvā pāda-mūle nipatitvā sabba-setā sampajjiɱsu,||<br />
					cattaro'me bhikkhave, vaṇṇā:||<br />
					khattiyā,||<br />
					brāhmaṇā,||<br />
					vessā,||<br />
					suddā,||<br />
					te Tathāgata-p-pavedite Dhamma-Vinaye agārasmā anagāriyaɱ pabba-jitvā anuttaraɱ vimuttiɱ sacchi-karonti.|| ||</p>

					<p class="f4">Tassā abhisambodhāya ayaɱ catuttho mahā-supino pātu-r-ahosi.|| ||</p>

					<p class="ctr c">&#9632;</p>

					<p class="f4">11. Yam pi bhikkhave, Tathāgato arahaɱ Sammā Sambuddho||<br />
					pubb'eva sambodhā anabhi-sambuddho bodhisatto'va||<br />
					samāno mahato mīḷha-pabbatassa uparūpari caṅka-mati alippamāno mīḷhena,||<br />
					lābhi bhikkhave, Tathāgato||<br />
					civara-piṇḍa-pāta-sen'āsana-gilāna-paccaya-bhesajja-parikkhārānaɱ,||<br />
					tattha ca Tathāgato agadhito amucchito anajjhopanno ādīnava-dassāvī nissaraṇa-pañño paribhuñjati.|| ||</p>

					<p class="f4">Tassā abhisambodhāya ayaɱ pañcamo mahā supino pātu-r-ahosi.|| ||</p>

					<p class="f4">Tathāgatassa bhikkhave arahato Sammā Sambuddhassa||<br />
					pubb'eva sambodhā anabhi-sambuddhassa bodhisattass'eva sato||<br />
					ime pañca mahā supinā pāturahesun" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>