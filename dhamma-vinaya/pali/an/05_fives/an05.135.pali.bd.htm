<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fives, Sutta 135. The Buddha likens five things that inspire a king's son to rule to five things that inspire a bhikkhu to attaining destruction of the corrupting influences." />
<title>AN 5: 135: Pathama Patthana Suttaɱ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Pañcaka Nipāta<br />
					14. Rāja Vaggo</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p135">Sutta 135</a></h4>

					<h1>Paṭhama Patthanā Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg152"><span class="f2 g"><b>[152]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.135.hare.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Pañcahi bhikkhave aṅgehi samannāgato rañño khattiyassa muddhā-vasittassa jeṭṭho putto rajjaɱ pattheti.|| ||</p>

					<p class="f4">Katamehi pañcahi?|| ||</p>

					<p class="f4">3. Idha, bhikkhave, rañño khattiyassa muddhā-vasittassa jeṭṭho putto ubhato sujāto hoti mātito ca pitito ca, saɱsuddhagahaṇiko yāva sattamā pitā-mah'ayugā,||<br />
					akkhitto anupakkuṭṭho jāti-vādena;|| ||</p>

					<p class="f4">abhirūpo hoti dassanīyo pāsādiko,||<br />
					paramāya vaṇṇa-pokkha-ratāya samannāgato;|| ||</p>

					<p class="f4">mātā-pitunnaɱ piyo hoti manāpo;|| ||</p>

					<p class="f4">negamajānapadassa piyo hoti manāpo;|| ||</p>

					<p class="f4">yāni tāni raññaɱ khattiyānaɱ muddhā-vasittānaɱ sippaṭ-ṭhānāni hatthismiɱ vā assasmiɱ vā rathasmiɱ vā dhanusmiɱ vā tharusmiɱ vā tattha sikkhito hoti anavayo.|| ||</p>

					<p class="f4"><a id="pg153"><span class="f2 g"><b>[153]</b></span></a> Tassa evaɱ hoti:|| ||</p>

					<p class="f4">"Ahaɱ kho'mhi ubhato sujāto mātito ca pitito ca, saɱsuddhagahaṇiko, yāva sattamā pitā-mah'ayugā, akkhitto anupakkuṭṭho jāti-vādena.|| ||</p>

					<p class="f4">Kasmāhaɱ rajjaɱ na pattheyyaɱ?|| ||</p>

					<p class="f4">Ahaɱ kho'mhi abhirūpo dassanīyo pāsādiko paramāya vaṇṇa-pokkha-ratāya samannāgato.|| ||</p>

					<p class="f4">Kasmāhaɱ rajjaɱ na pattheyyaɱ?|| ||</p>

					<p class="f4">Ahaɱ kho'mhi mātā-pitunnaɱ piyo manāpo.|| ||</p>

					<p class="f4">Kasmāhaɱ rajjaɱ na pattheyyaɱ?|| ||</p>

					<p class="f4">Ahaɱ kho'mhi negamajānapadassa piyo manāpo.|| ||</p>

					<p class="f4">Kasmāhaɱ rajjaɱ na pattheyyaɱ?|| ||</p>

					<p class="f4">Ahaɱ kho'mhi yāni tāni raññaɱ khattiyānaɱ muddhā-vasittānaɱ sippaṭ-ṭhānāni hatthismiɱ vā assasmiɱ vā rathasmiɱ vā dhanusmīɱ vā tharūsmiɱ vā,||<br />
					tattha sikkhito anavayo.|| ||</p>

					<p class="f4">Kasmāhaɱ rajjaɱ na pattheyyan" ti?|| ||</p>

					<p class="f4">Imehi kho bhikkhave pañcahi dhammehi aṅgehi samannāgato rañño khattiyassa muddhā-vasittassa jeṭṭho putto rajjaɱ pattheti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Evam eva kho bhikkhave pañcahi dhammehi samannāgato bhikkhu āsavānaɱ khayaɱ pattheti.|| ||</p>

					<p class="f4">Kamehi pañcahi?|| ||</p>

					<p class="f4">Idha, bhikkhave, bhikkhu saddho hoti sadda-hati Tathāgatassa bodhiɱ:|| ||</p>

					<p class="f4">"Iti pi so Bhagavā arahaɱ Sammā Sambuddho vijjā-caraṇa-sampanno Sugato loka-vidū anuttaro purisa-damma-sārathi Satthā deva-manussānaɱ Buddho Bhagavā" ti;|| ||</p>

					<p class="f4">appābādho hoti appātaṅko,<br />
					samavepākiniyā gahaṇiyā samannāgato nātisitāya nāccuṇhāya majjhimāya padhānakkhamāya;|| ||</p>

					<p class="f4">asaṭho hoti amāyāvī,<br />
					yathā-bhūtaɱ attāṇaɱ āvīkattā Satthari vā viññūsu vā sabrahma-cārisu;|| ||</p>

					<p class="f4">āraddha-viriyo viharati akusalānaɱ dhammānaɱ pahānāya,<br />
					kusalānaɱ dhammānaɱ upasampadāya,<br />
					thāmavā daḷha-parakkamo anikkhitta-dhuro kusalesu dhammesu;|| ||</p>

					<p class="f4">Paññavā hoti,<br />
					uday'attha-gāminiyā paññāya samannāgato ariyāya nibbedhi-kāya sammā-dukkha-k-khaya-gāminiyā.|| ||</p>

					<p class="ctr c">&#9632;</p>

					<p class="f4">Tassa evaɱ hoti:|| ||</p>

					<p class="f4">'Ahaɱ kho'mhi saddho,<br />
					saddahāmi Tathāgatassa bodhiɱ:<br />
					"Iti pi so Bhagavā arahaɱ Sammā Sambuddho vijjā-caraṇa sampanṇo Sugato loka-vidū anuttaro purisadmmasārathi Satthā deva-manussānaɱ Buddho Bhagavā" ti.|| ||</p>

					<p class="f4">Kasmāhaɱ <a id="pg154"><span class="f2 g"><b>[154]</b></span></a> āsavānaɱ khayaɱ na pattheyyaɱ?|| ||</p>

					<p class="f4">Ahaɱ kho'mhi appābādho appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya.|| ||</p>

					<p class="f4">Kasmāhāɱ āsavānaɱ khayaɱ na pattheyyaɱ?|| ||</p>

					<p class="f4">Ahaɱ kho'mhi asaṭho amāyāvī yathā-bhūtaɱ attāṇaɱ āvīkattā3satthari vā viññūsu vā sabrahma-cārisu.|| ||</p>

					<p class="f4">Kasmāhaɱ āsavānaɱ khayaɱ na pattheyyaɱ?|| ||</p>

					<p class="f4">Ahaɱ kho'mhi āraddha-viriyo viharāmi akusalānaɱ dhammānaɱ pahānāya kusalānaɱ dhammānaɱ upasampadāya, thāmavā daḷha-parakkamo anikkhitta-dhuro kusalesu dhammesu.|| ||</p>

					<p class="f4">Kasmāhaɱ āsavānaɱ khayaɱ na pattheyyaɱ?|| ||</p>

					<p class="f4">Ahaɱ kho'mhi paññavā uday'attha-gāminiyā paññāya samannāgato ariyāya nibbedhi-kāya sammā dukkha-k-khaya-gāminiyā.|| ||</p>

					<p class="f4">Kasmāhaɱ asavānaɱ khayaɱ na pattheyyanti?'|| ||</p>

					<p class="f4">Imehi kho bhikkhave pañcahi dhammehi samannāgato bhikkhu āsavānaɱ khayaɱ patthetī ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>