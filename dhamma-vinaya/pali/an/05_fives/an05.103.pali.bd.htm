<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fives, Sutta 103. Five devices of the great robber compared to five devices of the evil bhikkhu." />
<title>AN 5: 103: Maha Cora Suttam</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Pañcaka Nipāta<br />
					11. Phāsu-Vihāra Vagga</h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p103">Sutta 103</a></h4>

					<h1>Mahā Cora Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg128"><span class="f2 g"><b>[128]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/05_fives/an05.103.hare.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Pañcahi bhikkhave, aŋgehi samannāgato mahā-coro||<br />
					sandhim pi chindanti,||<br />
					nillopam pi harati,||<br />
					ekāgārikam pi karoti,||<br />
					paripanthe pi tiṭṭhati.|| ||</p>

					<p class="f4">Katamehi pañcahi?|| ||</p>

					<p class="f4">2. Idha, bhikkhave, mahā-coro,||<br />
					visama-nissito ca hoti,||<br />
					gahana-nissito ca,||<br />
					balava-nissito ca,||<br />
					bhoga-cāgī ca,||<br />
					eka-cārī ca.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Kathañ ca bhikkhave, mahā-coro visama-nissito hoti?|| ||</p>

					<p class="f4">Idha bhikkhave mahā-coro nadī-viduggaɱ vā nissito hoti pabbata-visamaɱ vā.|| ||</p>

					<p class="f4">Evaɱ kho bhikkhave mahā-coro visama-nissito hoti.|| ||</p>

					<p class="ctr c">&#9632;</p>

					<p class="f4">4. Kathañ ca bhikkhave, mahā-coro gahana-nissito hoti?|| ||</p>

					<p class="f4">Idha bhikkhave mahā-coro tiṇa-ghanaɱ vā nissito hoti||<br />
					rukkha-gahanaɱ vā||<br />
					rodhaɱ vā||<br />
					mahā-vana-saṇḍaɱ.|| ||</p>

					<p class="f4">Evaɱ kho bhikkhave mahā-coro gahana-nissito hoti.|| ||</p>

					<p class="ctr c">&#9632;</p>

					<p class="f4">5. Kathañ ca bhikkhave, mahā-coro balava-nissito hoti?|| ||</p>

					<p class="f4">Idha bhikkhave mahā-coro rājānaɱ vā||<br />
					rāja-mahā-mattaɱ vā||<br />
					nissito hoti.|| ||</p>

					<p class="f4">Tassa evaɱ hoti:|| ||</p>

					<p class="f4">'Sace maɱ koci <a id="pg129"><span class="f2 g"><b>[129]</b></span></a> kiñci vakkhati,||<br />
					ime rājāno vā||<br />
					rāja-mahā-mattā vā||<br />
					pariyodhāya atthaɱ bhaṇissantī' ti.|| ||</p>

					<p class="f4">Sace naɱ koci kiñci āha,||<br />
					tyāssa rājāno vā||<br />
					rāja-mahā-mattā vā||<br />
					pariyodhāya atthaɱ bhaṇanti.|| ||</p>

					<p class="f4">Evaɱ kho bhikkhave mahā-coro balava-nissito hoti.|| ||</p>

					<p class="ctr c">&#9632;</p>

					<p class="f4">6. Kathañ ca bhikkhave, mahā-coro bhoga-cāgī hoti?|| ||</p>

					<p class="f4">Idha bhikkhave mahā-coro aḍḍho hoti maha-d-dhano mahā-bhogo.|| ||</p>

					<p class="f4">Tassa evaɱ hoti:|| ||</p>

					<p class="f4">'Sace maɱ koci kiñci vakkhati,||<br />
					ito bhogena paṭisantharissāmi' ti.|| ||</p>

					<p class="f4">Sace naɱ koc kiñci āha,||<br />
					tato bhogena paṭisantharati.|| ||</p>

					<p class="f4">Evaɱ kho bhikkhave mahā-coro bhoga-cāgī hoti.|| ||</p>

					<p class="ctr c">&#9632;</p>

					<p class="f4">7. Kathañ ca bhikkhave, mahā-coro ekacāri hoti?|| ||</p>

					<p class="f4">Idha bhikkhave mahā-coro ekako niggahaṇāni kattā hoti.|| ||</p>

					<p class="f4">Taɱ kissa hetu?|| ||</p>

					<p class="f4">'Mā me guyhamantā bahiddhā sambhedaɱ agamaɱsu' ti.|| ||</p>

					<p class="f4">Evaɱ kho bhikkhave mahā-coro ekacāri hoti.|| ||</p>

					<p class="f4">Imehi kho bhikkhave, pañcahi aŋgehi samannāgato mahā-coro||<br />
					sandhim pi chindanti,||<br />
					nillopam pi harati,||<br />
					ekāgārikam pi karoti,||<br />
					paripanthe pi tiṭṭhati.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">8. Evam eva kho bhikkhave,||<br />
					pañcahi dhammehi samannāgato pāpa-bhikkhu,||<br />
					khataɱ upahataɱ attānaɱ pariharati,||<br />
					sāvajjo ca hoti sānuvajjo viññunaɱ,||<br />
					bahuñ ca apuññaɱ pasavati.|| ||</p>

					<p class="f4">Katamehi pañcahi?|| ||</p>

					<p class="f4">9. Idha, bhikkhave, pāpa-bhikkhu,||<br />
					visama-nissito ca hoti,||<br />
					gahaŋa-nissito ca,||<br />
					balava-nissito ca,||<br />
					bhoga-cāhī ca,||<br />
					eka-cārī ca.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. Kathaña bhikkhave, pāpa-bhikkhu visama-nissito hoti?|| ||</p>

					<p class="f4">Idha bhikkhave pāpa-bhikkhu,||<br />
					visamena kāya-kammena samannāgato hoti,||<br />
					visamena vacī-kammena samannāgato hoti,||<br />
					visamena mano-kammena samannāgato hoti.|| ||</p>

					<p class="f4">Evaɱ kho bhikkhave pāpa-bhikkhu visama-nissito hoti.|| ||</p>

					<p class="ctr c">&#9632;</p>

					<p class="f4">11. Kathañ ca bhikkhave, pāpa-bhikkhu gahaŋa-nissito hoti?|| ||</p>

					<p class="f4"><a id="pg130"><span class="f2 g"><b>[130]</b></span></a> Idha bhikkhave pāpa-bhikkhu,||<br />
					micichā-diṭṭhiko hoti,||<br />
					antaggāhi-kāya diṭṭhiyā samannāgato.|| ||</p>

					<p class="f4">Evaɱ kho bhikkhave pāpa-bhikkhu gahaŋa-nissito hoti.|| ||</p>

					<p class="ctr c">&#9632;</p>

					<p class="f4">12. Kathañ ca bhikkhave, pāpa-bhikkhu balava-nissito hoti?|| ||</p>

					<p class="f4">Idha bhikkhave pāpa-bhikkhu,||<br />
					rājānaɱ vā,||<br />
					rāja-mahā-mattaɱ vā nissito hoti.|| ||</p>

					<p class="f4">Tassa evaɱ hoti:|| ||</p>

					<p class="f4">'Sace maɱ koci kiñci vakkhati,||<br />
					ime me rājāno vā,||<br />
					rāja-mahā-mattā vā,||<br />
					pariyodhāya atthaɱ bhaṇissantī' ti.|| ||</p>

					<p class="f4">Sace naɱ koci kiñci āha,||<br />
					tyāssa rājāno vā,||<br />
					rāja-mahā-mattā vā,||<br />
					pariyodhāya atthaɱ bhaṇnti.|| ||</p>

					<p class="f4">Evaɱ kho bhikkhave pāpa-bhikkhu balava-nissito hoti.|| ||</p>

					<p class="ctr c">&#9632;</p>

					<p class="f4">13. Kathañ ca bhikkhave, pāpa-bhikkhu bhoga-cāgī hoti?|| ||</p>

					<p class="f4">Idha bhikkhave pāpa-bhikkhu,||<br />
					lābhī hoti cīvara-piṇḍa-pāta-sen'āsana-gilāna-ppaccaya-bhesajja-parikkhārānaɱ.|| ||</p>

					<p class="f4">Tassa evaɱ hoti:|| ||</p>

					<p class="f4">'Sace maɱ koci kiñci vakkhati,||<br />
					ito lābhena paṭisantharissāmi' ti.|| ||</p>

					<p class="f4">Sace naɱ koci kiñci āha,||<br />
					tato lābhena paṭisantharati.|| ||</p>

					<p class="f4">Evaɱ kho bhikkhave pāpa-bhikkhu bhoga-cāgī hoti.|| ||</p>

					<p class="ctr c">&#9632;</p>

					<p class="f4">14. Kathañ ca bhikkhave, pāpa-bhikkhu eka-cārī hoti?|| ||</p>

					<p class="f4">Idha bhikkhave pāpa-bhikkhu,||<br />
					ekako paccantimesu jana-padesu nivāsaɱ kappeti.|| ||</p>

					<p class="f4">So tattha kulāni upasankamanto lābhaɱ labhati.|| ||</p>

					<p class="f4">Evaɱ kho bhikkhave pāpa-bhikkhu eka-cārī hoti.|| ||</p>

					<p class="f4">Imehi kho bhikkhave, pañcahi dhammehi samannāgato pāpa-bhikkhu,||<br />
					khataɱ upahataɱ attānaɱ pariharati,||<br />
					sāvajjo ca hoti sānuvajjo viññūnaɱ,||<br />
					bahuñ ca apuññaɱ pasavati" ti.|| ||</p>
					
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>