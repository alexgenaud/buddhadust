<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fives, Sutta 77. The Buddha describes five fearsome dangers of the forest-gone bhikkhu that should inspire him to make great effort." />
<title>AN 5: 77: Paṭhama Anāgata-Bhaya Suttaṃ</title>
</head>

<body>

<hr />

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					Pañcaka Nipāta<br />
					8. Yodhājīva Vagga</i></h4>

					<h4 class="ctr"><a id="p41" href="../../../../backmatter/indexes/sutta/an/idx_05_pancakanipata.htm#p77">Sutta 77</a></h4>

					<h1>Paṭhama Anāgata-Bhaya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg100"><span class="f2 g"><b>[100]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/ati/an/05_fives/an05.077.than.ati.htm#p1">than</a>][<a href="../../../../dhamma-vinaya/pts/an/05_fives/an05.077.hare.pts.htm#p1">pts</a>]</span> Sāvatthi nidānaṃ:|| ||</p>

					<p class="f4">Pañc'imāni bhikkhave anāgata-bhayāni sampassamānena alam eva ārañña-kena bhikkhunā appamattena ātāpinā <a id="pg101"><span class="f2 g"><b>[101]</b></span></a> pahit'attena viharituṃ appattassa pattiyā anadhigatassa adhigamāya asacchi-katassa sacchi-kiriyāya.|| ||</p>

					<p class="f4">Katamāni pañca?|| ||</p>

					<p class="f4">2. Idha, bhikkhave, āraññako bhikkhu iti paṭisañcikkhati:|| ||</p>

					<p class="f4">"Ahaṃ kho etarahi ekako araññe viharāmi.|| ||</p>

					<p class="f4">Ekakaṃ kho pana maṃ araññe viharantaṃ ahi vā ḍaseyya,||<br />
					vicchiko vā maṃ ḍaseyya,||<br />
					satapadī vā maṃ ḍaseyya.|| ||</p>

					<p class="f4">Tena me assa kāla-kiriyā so mam'assa antarāyo.|| ||</p>

					<p class="f4">Handāhaṃ viriyaṃ ārabhāmi appattassa pattiyā anadhigatassa adhigamāya,||<br />
					asacchi-katassa sacchi-kiriyāyā" ti.|| ||</p>

					<p class="f4">Idaṃ, bhikkhave, paṭhamaṃ anāgata-bhayaṃ sampassamānena alam eva ārañña-kena bhikkhunā appamattena ātāpinā pahit'attena viharituṃ appattassa pattiyā anadhigatassa adhigamāya||<br />
					asacci-katassa sacchi-kiriyāya.|| ||</p>

					<p class="ctr c">&#9632;</p>

					<p class="f4">3. Puna ca paraṃ bhikkhave āraññako bhikkhu iti paṭisañcikkhati:|| ||</p>

					<p class="f4">"Ahaṃ kho etarahi ekako araññe viharāmi.|| ||</p>

					<p class="f4">Ekako panāhaṃ araññe viharanto upakkhalitvā vā papateyyaṃ,||<br />
					bhattaṃ vā me bhuttaṃ vyāpajjeyya,||<br />
					pittaṃ vā me kuppeyya,||<br />
					semhaṃ vā me kuppeyya,||<br />
					satthakā vā me vātā kuppeyyuṃ,||<br />
					tena me assa kāla-kiriyā,||<br />
					so mam'assa antarāyo.|| ||</p>

					<p class="f4">Handāhaṃ viriyaṃ ārabhāmi appattassa pattiyā anadhigatassa adhigamāya asacci-katassa sacchi-kiriyāyā" ti.|| ||</p>

					<p class="f4">Idaṃ, bhikkhave, dutiyaṃ anāgata-bhayaṃ sampassamānena alam eva ārañña-kena bhikkhunā appamattena ātāpinā pahit'attena viharituṃ appattassa pattiyā anadhigatassa adhigamāya asacci-katassa sacchi-kiriyāya.|| ||</p>

					<p class="ctr c">&#9632;</p>

					<p class="f4">4. Puna ca paraṃ bhikkhave āraññako bhikkhu iti paṭisañcikkhati:|| ||</p>

					<p class="f4">"Ahaṃ kho etarahi ekako araññe viharāmi.|| ||</p>

					<p class="f4">Ekako kho panāhaṃ araññe viharanto vālehi samāgaccheyyaṃ sīhena vā||<br />
					vyagghena vā||<br />
					dīpinā vā||<br />
					acchena vā||<br />
					taracchena vā,||<br />
					te maṃ jīvitā voropeyyuṃ,||<br />
					tena me assa kāla-<a id="pg102"><span class="f2 g"><b>[102]</b></span></a> kiriyā so mam'assa antarāyo.|| ||</p>

					<p class="f4">Handā'haṃ viriyaṃ ārabhāmi appattassa pattiyā anadhigatassa adhigamāya asacci-katassa sacchi-kiriyāyā" ti.|| ||</p>

					<p class="f4">Idaṃ, bhikkhave, tatiyaṃ anāgata-bhayaṃ sampassamānena alam eva ārañña-kena bhikkhunā appamattena ātāpinā pahit'attena viharituṃ appattassa pattiyā anadhigatassa adhigamāya asacchi-katassa sacchi-kiriyāya.|| ||</p>

					<p class="ctr c">&#9632;</p>

					<p class="f4">5. Puna ca paraṃ bhikkhave āraññako bhikkhu iti paṭisañcikkhati:|| ||</p>

					<p class="f4">"Ahaṃ kho etarahi ekako araññe viharāmi.|| ||</p>

					<p class="f4">Ekako kho panāhaṃ araññe viharanto māṇavehi samāgaccheyyaṃ kata-kammehi vā||<br />
					akata-kammehi vā,||<br />
					te maṃ jīvitā voropeyyuṃ,||<br />
					tena me assa kāla-kiriyā,||<br />
					so mam'assa antarāyo.|| ||</p>

					<p class="f4">Handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā" ti.|| ||</p>

					<p class="f4">Idaṃ, bhikkhave, catutthaṃ anāgata-bhayaṃ sampassamānena alam eva ārañña-kena bhikkhunā appamattena ātāpinā pahit'attena viharituṃ appattassa pattiyā anadhigatassa adhigamāya asacchi-katassa sacchi-kiriyāya.|| ||</p>

					<p class="ctr c">&#9632;</p>

					<p class="f4">6. Puna ca paraṃ bhikkhave āraññako bhikkhu iti paṭisañcikkhati:|| ||</p>

					<p class="f4">"Ahaṃ kho etarahi ekako araññe viharāmi.|| ||</p>

					<p class="f4">Santi kho pana araññe vālā amanussā,||<br />
					te maṃ jīvitā voropeyyuṃ,||<br />
					tena me assa kāla-kiriyā,||<br />
					so mam'assa antarāyo.|| ||</p>

					<p class="f4">Handāhaṃ viriyaṃ ārabhāmi appattassa pattiyā anadhigatassa adhigamāya asacchi-katassa sacchi-kiriyāyā" ti.|| ||</p>

					<p class="f4">Idaṃ, bhikkhave, pañcamaṃ anāgata-bhayaṃ sampassamānena alam eva ārañña-kena bhikkhunā appamantena ātāpinā pahit'attena viharituṃ appattassa pattiyā anadhigatassa adhigamāya asacchi-katassa sacchi-kiriyāya.|| ||</p>

					<p class="f4">Imāni kho bhikkhave pañca anāgata-bhayāni sampassamānena alam eva ārañña-kena bhikkhunā appamattena ātāpinā pahit'attena viharituṃ appattassa pattiyā anadhigatassa adhigamāya asacchi-katassa sacchi-kiriyāyā ti.|| ||</p>
</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>