<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 53. The Buddha spirs on the bhikkhus warning them not only to guard against backsliding but also against accepting the status quo, admonishing the bhikkhus to examine themselves for faults and then to make a strong effort to get rid of any faults found; this as a key to the comprehension of their hearts." />
<title>AN 10 53: Ṭhiti Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					VI. Sa-Citta Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p53">Sutta 53</a></h4>

					<h1>Ṭhiti Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg96"><span class="f2 g"><b>[96]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.053.wood.pts.htm#p1">pts</a>][<a href="../../../../dhamma-vinaya/wp/an/10_tens/an10.053.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Ṭhitim p'āhaṃ bhikkhave na vaṇṇayāmi kusalesu dhammesu pageva parihāniṃ.|| ||</p>

					<p class="f4">Vuḍḍhiṃ ca kho ahaṃ bhikkhave vaṇṇayāmi kusalesu dhammesu,||<br />
					no ṭhitiṃ||<br />
					no hāniṃ.|| ||</p>

					<p class="ctr c">&#9632;</p>

					<p class="f4">3. Kathañ ca bhikkhave hāni hoti kusalesu dhammesu,||<br />
					no ṭhiti||<br />
					no vuddhi?|| ||</p>

					<p class="f4">Idha, bhikkhave, bhikkhu yattako hoti||<br />
					saddhāya||<br />
					sīlena||<br />
					sutena||<br />
					cāgena||<br />
					paññāya||<br />
					paṭibhānena.|| ||</p>

					<p class="f4">Tassa te dhammā n'eva tiṭṭhanti,||<br />
					no vaḍḍhanti.|| ||</p>

					<p class="f4">Hānime taṃ bhikkhave vadāmi kusalesu dhammesu||<br />
					no ṭhiti,||<br />
					no vuddhi.|| ||</p>

					<p class="ctr c">&#9632;</p>

					<p class="f4">4. Kathañ ca bhikkhave ṭhiti hoti kusalesu dhammesu,||<br />
					no hāni||<br />
					no vuddhi?|| ||</p>

					<p class="f4">Idha, bhikkhave, bhikkhu yattako hoti||<br />
					saddhāya||<br />
					sīlena||<br />
					sutena||<br />
					cāgena||<br />
					paññāya||<br />
					paṭibhānena.|| ||</p>

					<p class="f4">Tassa te dhammā n'eva hāyanti,||<br />
					no vaḍḍhanti.|| ||</p>

					<p class="f4">Ṭhitim etaṃ bhikkhave vadāmi kusalesu dhammesu||<br />
					no hāniṃ||<br />
					no vuḍḍhiṃ.|| ||</p>

					<p class="f4">Evaṃ kho bhikkhave ṭhiti hoti kusalesu dhammesu||<br />
					no vuddhi||<br />
					no hāni.|| ||</p>

					<p class="ctr c">&#9632;</p>

					<p class="f4">5. Kathañ ca bhikkhave vuddhi hoti kusalesu dhammesu,||<br />
					no ṭhiti,||<br />
					no hāni?|| ||</p>

					<p class="f4">Idha bhikkhave bhikkhu yattako hoti||<br />
					saddhāya||<br />
					sīlena||<br />
					sutena||<br />
					cāgena||<br />
					paññāya||<br />
					paṭibhānena.|| ||</p>

					<p class="f4">Tassa te dhammā n'eva tiṭṭhanti no hāyanti.|| ||</p>

					<p class="f4">Vuddhim etaṃ bhikkhave vadāmi kusalesu
					Dhammesu||<br />
					no ṭhitiṃ||<br />
					no hāniṃ.|| ||</p>

					<p class="f4">Evaṃ kho bhikkhave vuddhi hoti kusalesu dhammesu||<br />
					no ṭhiti,||<br />
					no hāni.|| ||</p>

					<p class="f4">No ce kho bhikkhave bhikkhu para-citta-pariyāya kusalo hoti,||<br />
					atha 'sa-citta-pariyāya kusalo bhavissā mī'ti evaṃ hi vo bhikkhave sikkhitabbaṃ.|| ||</p>

					<p class="ctr c">&#9632;</p>

					<p class="f4">Kathañ ca bhikkhave bhikkhu sa-citta-pariyāya kusalo hoti?|| ||</p>

					<p class="f4">Seyyathā pi bhikkhave itthī vā puriso vā daharo yuvā maṇḍanaka-jātiko ādāse vā parisuddhe pariyodāte acche vā udapatte sakaṃ mukha-nimittaṃ pacc'avekkhamāno sace tattha passati rajaṃ vā aṇgaṇaṃ vā,||<br />
					tass'eva rajassa vā aṇgaṇassa vā,||<br />
					pahānāya vāyamati.|| ||</p>

					<p class="f4">No ce tattha passati rajaṃ vā aṇgaṇaṃ vā ten'evatta-mano hoti paripuṇṇa-saṇkappo||<br />
					'lābhā vata me paripuṇṇaṃ vata me' ti.|| ||</p>

					<p class="f4">Evam eva kho bhikkhave bhikkhuno pacc'avekkhaṇā bahū-kārā hoti kusalesu dhammesu.|| ||</p>

					<p class="f4">'Abhijjhālū nu kho bahulaṃ viharāmi,||<br />
					anabhijjhālū nu kho bahulaṃ viharāmi,||<br />
					vyāpanna-citto nu kho bahulaṃ viharāmi,||<br />
					avyāpanna-citto nu kho bahulaṃ viharāmi,||<br />
					thīna-middha-pariyuṭṭhito nu kho bahulaṃ viharāmi,||<br />
					vigata-thīna-middho nu kho bahulaṃ viharāmi,||<br />
					uddhatonu kho bahulaṃ viharāmi,||<br />
					anuddhato nu kho bahulaṃ viharāmi,||<br />
					vici-kiccho nu kho bahulaṃ viharāmi,||<br />
					tiṇṇa-vici-kiccho nu kho bahulaṃ viharāmi,||<br />
					kodhano nu kho bahulaṃ viharāmi.|| ||</p>

					<p class="f4">A-k-kodhano nu kho bahulaṃ viharāmi,||<br />
					saṇkiliṭṭha-citto nu kho bahulaṃ viharāmi,||<br />
					asaṇkiliṭṭha-citto nu kho bahulaṃ viharāmi,||<br />
					sāraddha-kāyo nu kho bahulaṃ viharāmi,||<br />
					asāraddha-kāyo nu kho bahulaṃ viharāmi,||<br />
					kusīto nu kho bahulaṃ viharāmi,||<br />
					āraddha-viriyo nu kho bahulaṃ viharāmi,||<br />
					asamāhito nu kho bahulaṃ viharāmi,||<br />
					samāhito nu kho bahulaṃ viharāmī' ti.|| ||</p>

					<p class="f4">Sace bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Abhijjhālū bahulaṃ viharāmi,||<br />
					vyāpanna-citto bahulaṃ viharāmi,||<br />
					thīna-middha-pariyuṭṭhito bahulaṃ viharāmi,||<br />
					uddhato bahulaṃ viharāmi,||<br />
					vici-kiccho bahulaṃ viharāmi,||<br />
					kodhano bahulaṃ viharāmi,||<br />
					saṃkiliṭṭha-citto bahulaṃ viharāmi,||<br />
					sāraddha-kāyo bahulaṃ viharāmi,||<br />
					kusīto bahulaṃ viharāmi,||<br />
					asamāhito bahulaṃ viharāmī' ti.|| ||</p>

					<p class="f4">Tena bhikkhave bhikkhunā tesaṃ yeva pāpakānaṃ akusalānaṃ dhammānaṃ pahānāya adhimatto chando ca vāyāmo ca ussāho ca ussoḷhhī ca appaṭīvānī ca sati ca sampajaññca karaṇīyaṃ.|| ||</p>

					<p class="f4">Seyyathā pi, bhikkhave, āditta-celo vā āditta-sīso vā tass'eva celassa vā sīsassa vā nibbāpanāya adhimattaṃ chandañ ca vāyāmañ ca ussāhañ ca ussoḷhiñ ca appaṭivāniñ ca satiñ ca sampajaññ ca kareyya.|| ||</p>

					<p class="f4">Evam eva kho tena bhikkhunā tesaṃ yeva pāpakānaṃ akusalānaṃ dhammānaṃ pahānāya adhimatto chando ca vāyāmo ca ussāho ca ussoḷhhi ca appaṭivānī ca sati ca sampajaññca karaṇīyaṃ.|| ||</p>

					<p class="f4">Sace pana bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Anabhijjhālū bahulaṃ viharāmi,||<br />
					avyāpanna-citto bahulaṃ viharāmi,||<br />
					vigata-thīna-middho bahulaṃ viharāmi,||<br />
					anuddhato bahulaṃ viharāmi,||<br />
					tiṇṇa-vici-kiccho bahulaṃ viharāmi,||<br />
					akkodhano bahulaṃ viharāmi,||<br />
					asaṇkiliṭṭha-citto bahulaṃ viharāmi,||<br />
					asāraddha-kāyo bahulaṃ viharāmi,||<br />
					āraddha-viriyo bahulaṃ viharāmi,||<br />
					samāhito bahulaṃ viharāmī' ti.|| ||</p>

					<p class="f4">Tena bhikkhave bhikkhunā tesuyeva kusalesu dhammesu patiṭṭhāya uttariṃ āsavānaṃ khayāya yogo karaṇīyo" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
