<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 93. Anāthapiṇḍika visits wanderers of other views, listens to their views and shows the wanderers how, in each case, the view is just a grasping after security based on something theoretical, made up, and which will lead to pain. When asked about his own views he responds that it is a not-clinging to things that are graspings after security based on things theoretical, made up, and which will lead to pain." />
<title>AN 10 93: Kiɱ Diṭṭhika? Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					X: Upāsaka-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p93">Sutta 93</a></h4>

					<h1>Kiɱ Diṭṭhika? Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg185"><span class="f2 g"><b>[185</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.093.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.093.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho Anāthapiṇḍiko gahapati divādivassa Sāvatthiyā ni-k-khami Bhagavantaɱ dassanāya.|| ||</p>

					<p class="f4">Atha kho Anāthapiṇḍikassa gahapatissa etad ahosi:|| ||</p>

					<p class="f4">'Akālo kho tāva Bhagavantaɱ dassanāya,||<br />
					patisallīno Bhagavā,<br />
					mano-bhāvanī yām pi bhikkhūnam||<br />
					akālo dassanāya,||<br />
					patisallīnā mano-bhāvanīyā bhikkhu,||<br />
					yan nūnāhaɱ yena añña-titthiyānaɱ paribbājakānaɱ ārāmo ten'upasankameyyan' ti.|| ||</p>

					<p class="f4">Atha kho Anāthapiṇḍiko gahapati yena añña-titthiyānaɱ paribbājakānaɱ ārāmo ten'upasankami.|| ||</p>

					<p class="f4">2. Tena kho pana samayena añña-titthiyā paribbājakā saŋgamma samāgamma unnādino uccā-saddā mahā-saddā aneka-vihitaɱ tiracchāna kathaɱ kathentā nisinnā honti.|| ||</p>

					<p class="f4">Addasaɱsu kho te añña-titthiyā parībbājakā Anāthapiṇḍikaɱ gahapatiɱ dūrato'va āga-c-chantaɱ,||<br />
					disvā añña-maññaɱ saṇṭhapesuɱ:|| ||</p>

					<p class="f4">'Appa-saddā bhonto hontu,||<br />
					mā bhonto saddam akattha.|| ||</p>

					<p class="f4">Ayaɱ Anāthapiṇḍiko gahapati āga-c-chati samaṇassa Gotamassa sāvako.|| ||</p>

					<p class="f4">Yāvatā kho pana samaṇassa Gotamassa sāvakā gihī odāta-vasanā Sāvatthiyaɱ paṭivasanti,||<br />
					ayaɱ tesaɱ aññataro Anāthapiṇḍiko gahapati.|| ||</p>

					<p class="f4">Appa-sadda-kāmā kho pana te āyasmanto appa-sadda vinītā appa-saddassa vaṇṇavādino||<br />
					app eva nāma appa-saddaɱ parisaɱ viditvā upasankamitabbaɱ maññeyyā' ti.|| ||</p>

					<p class="f4">Atha kho te añña-titthiyā paribbājakā tuṇhī ahesuɱ.|| ||</p>

					<p class="f4">3. Atha kho Anāthapiṇḍiko gahapati yena te añña-titthiyā paribbājakā ten'upasankami.|| ||</p>

					<p class="f4">Upasaŋkamitvā tehi añtitthiyehi paribbājakehi saddhiɱ sammodi,||<br />
					sammodanīyaɱ kathaɱ <a id="pg186"><span class="f2 g"><b>[186]</b></span></a> sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Anāthapiṇḍikaɱ gahapatiɱ te añña-titthiyā paribbājakā etad avocuɱ:|| ||</p>

					<p class="f4">'Vadehi gahapati kindiṭṭhiko Samaṇo Gotamo' ti?|| ||</p>

					<p class="f4">'Na kho ahaɱ bhante Bhagavato sabbaɱ diṭṭhiɱ jānāmī' ti.|| ||</p>

					<p class="f4">'Iti kira tvaɱ gahapati,||<br />
					na samaṇassa Gotamassa sabbaɱ diṭṭhiɱ jānāsi,||<br />
					vadehi gahapati kiɱdiṭṭhikā bhikkhū' ti?|| ||</p>

					<p class="f4">'Bhikkhūnam pi kho ahaɱ bhante na sabbaɱ diṭṭhiɱ jānāmī' ti.|| ||</p>

					<p class="f4">Iti kira tvaɱ gahapati,||<br />
					na samaṇassa Gotamassa sabbaɱ diṭṭhiɱ jānāsi,||<br />
					na pi bhikkhūnaɱ sabbaɱ diṭṭhiɱ jānāsi,||<br />
					vadehi gahapati,||<br />
					kiɱdiṭṭhiko'si tvan' ti?|| ||</p>

					<p class="f4">'Etaɱ kho bhante amhehi na dukkaraɱ vyākātuɱ yaɱ diṭṭhikā mayan' ti.|| ||</p>

					<p class="f4">'Iŋgha tāva āyasmanto yathā sakāni diṭṭhi-gatāni vyākarontu,||<br />
					pacchā petaɱ amhehi na dukkaraɱ bhavissati vyākātuɱ yaɱ diṭṭhikā mayan' ti.|| ||</p>

					<p class="f4">4. Evaɱ vutte aññataro paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Sassato loko,||<br />
					idam eva saccaɱ,||<br />
					mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.</p>

					<p class="f4">Aññataro pi paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Asassato loko,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Antavā loko,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Anantavā loko,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Taɱ jīvaɱ taɱ sarīraɱ,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Aññaɱ jīvaɱ,||<br />
					aññaɱ sarīraɱ,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Hotī Tathāgato param maraṇā,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Na hoti Tathāgato param maraṇā,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'Hoti ca na hoti ca Tathāgato param maraṇā,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p class="f4">Aññataro pi kho paribbājako Anāthapiṇḍikaɱ gahapatiɱ etad avoca:|| ||</p>

					<p class="f4">'N'eva hoti,||<br />
					na na hoti Tathāgato param maraṇā,||<br />
					idam eva saccaɱ mogham aññan' ti.|| ||</p>

					<p class="f4">Evaɱ diṭṭhiko ahaɱ gahapatī' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Evaɱ vutte Anāthapiṇḍiko gahapati te paribbājake etad avoca:|| ||</p>

					<p class="f4">'Yvāyaɱ bhante,||<br />
					āyasmā evam āha:||<br />
					'Sassato loko,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ <a id="pg187"><span class="f2 g"><b>[187]</b></span></a> gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Asassato loko,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'anantavā loko,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Taɱ jīvaɱ taɱ sarīraɱ,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Aññaɱ jīvaɱ,||<br />
					aññaɱ sarīraɱ,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Hotī Tathāgato param maraṇā,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Na hoti Tathāgato param maraṇā,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					'Hoti ca na hoti ca Tathāgato param maraṇā,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo p'āyaɱ bhante,||<br />
					āyasmā evam āha:||<br />
					N'eva hoti,||<br />
					na na hoti Tathāgato param maraṇā,||<br />
					ida meva saccaɱ mogham aññan' ti||<br />
					evaɱ diṭṭhiko ahaɱ gahapatī' ti,||<br />
					imassa ayam ayasmato diṭṭhi attano vā ayoniso-mana-sikārahetu uppannā paraghosa-p-paccayā vā.|| ||</p>

					<p class="f4">Sā kho pan'esā diṭṭhi bhūtā saŋkhatā cetayitā paṭiccasamuppannā,||<br />
					yaɱ kho pana kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ, taɱ dukkhaɱ,||<br />
					yaɱ dukkhaɱ, tad eva so āyasmā allīno,||<br />
					tad eva so āyasmā ajjhapagato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"> <a id="pg188"><span class="f2 g"><b>[188]</b></span></a> 6. Evaɱ vutte te paribbājakā Anāthapiṇḍikaɱ gahapatiɱ etad avocuɱ:|| ||</p>

					<p class="f4">'Vyākatāni kho gahapati amhehi sabbeh'eva yathā sakāni diṭṭhi-gatāni,||<br />
					vadehi gahapati,||<br />
					kiɱ diṭṭhiko'si tvan' ti?|| ||</p>

					<p class="f4">'Yaɱ kho bhante kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ.|| ||</p>

					<p class="f4">Yad aniccaɱ,||<br />
					taɱ dukkhaɱ.|| ||</p>

					<p class="f4">Yaɱ dukkhaɱ,||<br />
					taɱ "n'etaɱ mama,||<br />
					n'eso'ham asmi,||<br />
					na me so attā" ti||<br />
					evaɱ-diṭṭhiko kho ahaɱ bhante' ti.|| ||</p>

					<p class="f4">'Yaɱ kho gahapati kiñci bhūtaɱ saŋkhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ,||<br />
					taɱ dukkhaɱ,||<br />
					yaɱ dukkhaɱ,||<br />
					tad eva tvaɱ gahapati allīno,||<br />
					tad eva tvaɱ gahapati ajjhupagato' ti.|| ||</p>

					<p class="f4">'Yaɱ kho bhante kiñci bhūtaɱ sankhataɱ cetayitaɱ paṭiccasamuppannaɱ,||<br />
					tad aniccaɱ,||<br />
					yad aniccaɱ,||<br />
					taɱ dukkhaɱ,||<br />
					yaɱ dukkhaɱ,||<br />
					taɱ "n'etaɱ mama,||<br />
					n'eso'ham asmi'||<br />
					na meso attā" ti||<br />
					evam etaɱ yathā-bhūtaɱ samma-p-paññāya su-diṭṭhaɱ,<br />
					tassa ca uttariɱ nissaraṇaɱ yathā-bhūtaɱ pajānāmī' ti.|| ||</p>

					<p class="f4">Evaɱ vutte te paribbājakā tuṇhī-bhūtā maŋku-bhūtā patta-k-khandhā adho-mukhā pajjhāyantā appaṭibhānā nisīdiɱsu.|| ||</p>

					<p class="f4">7. Atha kho Anāthapiṇḍiko gahapati te paribbājake tuṇhī-bhūte maŋku-bhūte patta-k-khandhe adho-mukhe pajjhāyante appaṭibhāne viditvā uṭṭhāy āsanā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Anāthapiṇḍiko gahapati yāvatako ahosi tehi añña-titthiyehi paribbājakehi saddhiɱ kathā-sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">'Sādhu sādhu gahapati,||<br />
					evaɱ kho te gahapati moghāpurisā kālena kālaɱ saha dhammena suniggahītaɱ niggahetabbā' ti.|| ||</p>

					<p class="f4">Atha kho Bhagavā Anāthapiṇḍikaɱ gahapatiɱ dhammiyā kathāya saɱdassesi,||<br />
					samādapesi samuttejesi sampahaɱsesi.|| ||</p>

					<p class="f4">Atha kho Anāthapiṇḍiko gahapati Bhagavatā dhammiyā kathāya sanda-s-sito samāda-pito samutte-jito sampahaɱ-sito <a id="pg189"><span class="f2 g"><b>[189]</b></span></a> uṭṭhāy āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="f4">8. Atha kho Bhagavā acira-pakkante Anāthapiṇḍike gahapatimhi bhikkhu āmantesi.|| ||</p>

					<p class="f4">Yo pi so bhikkhave bhikkhu vassasatusampanno imasmiɱ Dhamma-Vinaye,||<br />
					so pi evam evaɱ añña-titthiye paribbājake saha dhammena su-niggahitaɱ nigganheyya yathā taɱ Anāthapiṇḍikena gahapatinā niggahītā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>