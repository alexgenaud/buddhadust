<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 172. The Buddha states that both what is and what is not good form and the goal should be understood and then retires to his cell. The bhikkhus ask Maha Kacccana to elaborate. Maha Kaccana enumerates ten general areas to be considered good form and which are the goal and ten which are not good form and which are not the goal." />
<title>AN 10 172: Dutiya Adhamma Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					XVII: Jāṇussoṇi-Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p172">Sutta 172</a></h4>

					<h1>Dutiya Adhamma Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg255"><span class="f2 g"><b>[255]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.172.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Adhammo ca bhikkhave veditabbo,||<br />
					dhammo ca,||<br />
					anattho ca veditabbo attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban" ti.|| ||</p>

					<p class="f4">Idam avoca Bhagavā||<br />
					idaṃ vatvā Sugato uṭṭhāy āsanā vihāraṃ pāvisi.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Atha kho tesaṃ bhikkhūnaṃ acira-pakkantassa||<br />
					Bhagavato etad ahosi:|| ||</p>

					<p class="f4">"Idaṃ kho no āvuso Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho.|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Ko nu kho imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā ti?|| ||</p>

					<p class="f4">Atha kho tesaṃ bhikkhunaṃ etad ahosi:|| ||</p>

					<p class="f4">'Ayaṃ kho āyasmā MahāKaccāno Satthu c'eva saṃvaṇṇito,||<br />
					sambhāvito ca viññūnaṃ sabrahma-cārīnaṃ,||<br />
					pahoti cāyasmā MahāKaccāno imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.|| ||</p>

					<p class="f4">Yan nūna mayaṃ yen'āyasmā MahāKaccāno ten'upasaṇkameyyāma.|| ||</p>

					<p class="f4">Upasaṇkamitvā āyasmantaṃ MahāKaccānaṃ etam atthaṃ puccheyyāma.|| ||</p>

					<p class="f4">Yathā no āyasmā MahāKaccāno vyākarissati,||<br />
					tathā naṃ dhāressāmā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Atha kho te bhikkhu yen'āyasmā MahāKaccāno ten'upasaṇkamiṃsu.|| ||</p>

					<p class="f4">Upasaṇkamitavā āyasmanta MahāKaccānena saddhiṃ sammodiṃsu,||<br />
					sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhu āyasmantaṃ MahāKaccānaṃ etad avocuṃ:|| ||</p>

					<p class="f4">"Idaṃ kho no āvuso Kaccāna Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho:|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ <a id="pg256"><span class="f2 g"><b>[256]</b></span></a> ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Tesaṃ no āvuso amhākaṃ acira-pakkantassa Bhagavato etad ahosi:|| ||</p>

					<p class="f4">'Idaṃ kho no āvuso Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho:|| ||</p>

					<p class="f4">"Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban" ti.|| ||</p>

					<p class="f4">Ko nu kho imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā' ti?|| ||</p>

					<p class="f4">Tesaṃ no āvuso amhākaṃ etad ahosi:|| ||</p>

					<p class="f4">'Ayaṃ kho āyasmā MahāKaccāno satthū c'eva saṃvaṇṇito sambhāvito ca viññūnaṃ sabrahma-cārīnaṃ,||<br />
					pahoti cāyasmā MahāKaccāno imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.|| ||</p>

					<p class="f4">Yan nūna mayaṃ yen'āyasmā MahāKaccāno ten'upasaṇkameyyāma,||<br />
					upasaṇkamitvā āyasmantaṃ MahāKaccānaṃ etam atthaṃ puccheyyāma.|| ||</p>

					<p class="f4">Yathā no āyasmā MahāKaccāno vyākarissati,||<br />
					tathā naṃ dhāreyyāmā' ti.|| ||</p>

					<p class="f4">Vibhajitu āyasmā MahāKaccāno" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. "Seyyathā pi āvuso puriso sāratthiko sāragavesī sārapariyesanaṃ caramāno mahato rūkkhassa tiṭṭhato sāravato ati-k-kamm eva mūlaṃ ati-k-kamma khandhaṃ sākhāpalāse sāraṃ pariyesitabbaṃ maññeyya,||<br />
					evaṃ sampadam idaṃ.|| ||</p>

					<p class="f4">Āyasmantānaṃ satthari sammukhī-bhūte taṃ Bhagavantaṃ atisitvā amhe etam atthaṃ paṭipucchitabbaṃ maññatha.|| ||</p>

					<p class="ctr c">&#9632;</p>

					<p class="f4">So h'āvuso Bhagavā jānaṃ jānāti,||<br />
					passaṃ passati,||<br />
					cakkhu-bhūto||<br />
					ñāṇa-bhūto||<br />
					dhamma-bhūto||<br />
					brahma-bhūto||<br />
					vattā pavattā atthassa ninnetā amatassa dātā Dhammassāmī Tathāgato.|| ||</p>

					<p class="f4">So c'eva pan'etassa kālo ahosi,||<br />
					yaṃ tumhe <a id="pg257"><span class="f2 g"><b>[257]</b></span></a> Bhagavantaṃ yeva upasaṇkamitvā etam atthaṃ puccheyyātha.|| ||</p>

					<p class="f4">Yathā vo Bhagavā vyākareyya,||<br />
					tathā naṃ dhāreyyathā" ti.|| ||</p>

					<p class="ctr c">&#9632;</p>

					<p class="f4">6. "Addh'āvuso Kaccāna Bhagavā jānaṃ jānāti,||<br />
					passaṃ passati,||<br />
					cakkhu-bhūto||<br />
					ñāṇa-bhūto||<br />
					dhamma-bhūto||<br />
					brahma-bhūto||<br />
					vattā pavattā atthassa ninnetā amatassa dātā Dhammasāmi Tathāgato.|| ||</p>

					<p class="f4">So c'eva panetassa kālo ahosi,||<br />
					yaṃ mayaṃ Bhagavantaṃ yeva upasaṇkamitvā etam atthaṃ puccheyyāma.|| ||</p>

					<p class="f4">Yathā no Bhagavā vyākareyya,||<br />
					tathā naṃ dhāreyyāma.|| ||</p>

					<p class="f4">Api c'āyasmā MahāKaccāno Satthu c'eva saṃvaṇṇito,||<br />
					sambhāvito ca viññūnaṃ sabirahmacārīnaṃ,||<br />
					pahoti c'āyasmā MahāKaccāno imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.|| ||</p>

					<p class="f4">Vibhajat'āyasmā MahāKaccāno agarukaritvā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">7. "Tena h'āvuso suṇātha sādhukaṃ manasi-karotha bhāsissāmī" ti.|| ||</p>

					<p class="f4">"Evam āvuso" ti kho te bhikkhu āyasmato  MahāKaccānassa paccassosuṃ.|| ||</p>

					<p class="f4">Āyasmā MahāKaccāno etad avoca:|| ||</p>

					<p class="f4">"Yaṃ kho no āvuso Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Katamo c'āvuso adhammo,||<br />
					katamo ca Dhammo,||<br />
					katamo ca anattho,||<br />
					katamo ca attho?|| ||</p>

					<p class="ctr c">&#9632;</p>

					<p class="f4">8. "Pāṇātipāto āvuso adhammo,<br />
					pāṇ-ā-tipātā veramaṇī Dhammo,||<br />
					ye ca pāṇ-ā-tipāta-paccayā aneke pāpakā akusalā Dhammā sambhavanti,<br />
					ayaṃ anattho,||<br />
					pāṇ-ā-tipātā veramaṇīpaccayā ca aneke kusalā Dhammā bhāvanā-pāripūriṃ gacchanti,<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Adinn'ādānaṃ āvuso adhammo,||<br />
					adinn'ādānā veramaṇī Dhammo,||<br />
					ye ca adinn'ādāna-paccayā <a id="pg258"><span class="f2 g"><b>[258]</b></span></a> aneke pāpakā akusalā Dhammā sambhavanti,<br />
					ayaṃ anattho,||<br />
					adinn'ādānā veramaṇīpaccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Kāmesu micchā-cāro āvuso adhammo,||<br />
					kāmesu micchā-cārā veramaṇī Dhammo,||<br />
					ye ca kāmesu micchā-cārapaccayā ca aneke akusalā Dhammā sambhavanti,<br />
					ayaṃ anattho,||<br />
					kāmesu micchā-cārā veramaṇīpaccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Musā-vādo āvuso adhammo,||<br />
					musā-vādā veramaṇī Dhammo,||<br />
					ye ca musā-vāda-paccayā aneke pāpakā akusalā Dhammā sambhavanti,<br />
					ayaṃ anattho,||<br />
					musā-vādā veramaṇīpaccayā ca aneke kusalā Dhammā bhāvanā-pāripūriṃ gacchanti, ayaṃ attho.|| ||</p>

					<p class="ctr c">&#9632;</p>

					<p class="f4">Pisunā-vācā āvuso adhammo,||<br />
					pisunāya vācāya veramaṇī Dhammo,||<br />
					ye ca pisunā-vācā-paccayā aneke pāpakā akusalā Dhammā sambhavanti,<br />
					ayaṃ anattho,||<br />
					pisunāya vācāya veramaṇīpaccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Pharusā-vācā āvuso adhammo,||<br />
					pharusāya vācāya veramaṇī Dhammo,||<br />
					ye ca pharusā-vācā-paccayā aneke pāpākā akusalā Dhammā sambhavanti,<br />
					ayaṃ anattho,||<br />
					pharusāya vācāya veramaṇīpaccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Samphappalāpo āvuso adhammo,||<br />
					sampha-p-palāpā veramaṇī Dhammo,||<br />
					ye ca sampha-p-palāpapaccayā aneke pāpakā akusalā Dhammā sambhavanti,<br />
					ayaṃ anattho,||<br />
					sampha-p-palāpā veramaṇīpaccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Abhijjhā āvuso adhammo,||<br />
					anabhijjhā Dhammo,||<br />
					ye ca abhijjhāpaccayā aneke pāpakā akusalā Dhammā sambhavanti,<br />
					ayaṃ anattho,||<br />
					anabhijjhāpaccayā aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Vyāpādo āvuso adhammo,||<br />
					avyāpādo Dhammo,||<br />
					ye ca vyāpāda-paccayā aneke pāpakā akusalā Dhammā sambhavanti,<br />
					ayaṃ anattho,||<br />
					avyāpāda-paccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Micchā-diṭṭhi āvuso adhammo,||<br />
					sammā-diṭṭhi Dhammo,||<br />
					ye ca micchā-diṭṭhi-paccayā aneke pāpakā akusalā Dhammā sambhavanti,<br />
					ayaṃ anattho,||<br />
					sammā-diṭṭhi-paccayā ca aneke kusalā Dhammā bhāvanā-pāripūriṃ gacchanti,||<br />
					ayaṃ attho.|| ||</p>

					<p class="ctr c">&#9632;</p>

					<p class="f4">Yaṃ kho no āvuso Bhagavā saṇkhittena uddesaṃ uddisitvā vitthārena <a id="pg259"><span class="f2 g"><b>[259]</b></span></a> atthaṃ avibhajitvā uṭṭhāy āsanā vihāraṃ paviṭṭho:|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Imassa kho ahaṃ āvuso Bhagavatā saṇkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi.|| ||</p>

					<p class="f4">Ākaṇkamānā ca pana tumhe āvuso Bhagavantaṃ yeva upasaṇkamitvā etam atthaṃ puccheyyātha.|| ||</p>

					<p class="f4">Yathā vo Bhagavā vyākaroti||<br />
					tathā naṃ dhāreyyathā" ti.|| ||</p>

					<p class="f4">"Evam āvuso" ti||<br />
					kho te bhikkhu āyasmato MahāKaccānassa bhāsitaṃ abhinan'ditvā anumo-ditvā uṭṭhāy āsanā yena Bhagavā ten'upasaṇkamiṃsu.|| ||</p>

					<p class="f4">Upasaṃkamitvā Bhagavantaṃ abhivādetvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te bhikkhu Bhagavantaṃ etad avocuṃ:|| ||</p>

					<p class="f4">9. "Yaṃ kho no bhante Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Tesaṃ no bhante amhākaṃ acira-pakkantassa Bhagavato etad ahosi:|| ||</p>

					<p class="f4">'Idaṃ kho no āvuso Bhagavā saṇkhittena uddesaṃ uddisitvā vitthārena atthaṃ avibhajitvā uṭṭhāy āsanā vihāraṃ paviṭṭho|| ||</p>

					<p class="f4">"Adhammo ca bhikkhave veditabbo||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā Dhammo||<br />
					yathā attho||<br />
					tathā paṭipajjitabban" ti.|| ||</p>

					<p class="f4">Ko nu kho imassa Bhagavatā saṇkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā" ti?|| ||</p>

					<p class="f4">Tesaṃ no bhante amhākaṃ etad ahosi:|| ||</p>

					<p class="f4">'Ayaṃ kho āyasmā MahāKaccāno Satthu c'eva saṃvaṇṇito,||<br />
					sambhāvito ca viññūnaṃ sabrahma-cārīnaṃ,||<br />
					pahoti c'āyasmā MahāKaccāno imassa Bhagavatā saṇkhittena uddesassa <a id="pg260"><span class="f2 g"><b>[260]</b></span></a> uddiṭṭhassa vitthārena atthaṃ avibhattassa vitthārena atthaṃ vibhajituṃ.|| ||</p>

					<p class="f4">Yan nūna mayaṃ yen'āyasmā MahāKaccāno ten'upasaṇkameyyāma,||<br />
					upasaṇkamitvā āyasmā MahāKaccānaṃ etam atthaṃ puccheyyāma.|| ||</p>

					<p class="f4">Yathā no āyasmā MahāKaccāno vyākarissati,||<br />
					tathā naṃ dhāressāmā' ti.|| ||</p>

					<p class="f4">Atha kho mayaṃ bhante yen'āyasmā MahāKaccāno ten'upasaṇkamimha,||<br />
					upasaṇkamitvā āyasmantaṃ MahāKaccānaṃ etam atthaṃ apucchimha.|| ||</p>

					<p class="f4">Tesaṃ no bhante āyasmanta MahāKaccānena||<br />
					imehi ākārehi||<br />
					imehi padehi||<br />
					imehi vyañjanehi attho suvibhatto" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. "Sādhu sādhu bhikkhave||<br />
					paṇḍito bhikkhave MahāKaccāno,||<br />
					mahā-pañño bhikkhave MahāKaccāno.</p>

					<p class="f4">Maṃ ce pi tumhe bhikkhave upasaṇkamitvā etam atthaṃ puccheyyātha,||<br />
					aham pi c'etaṃ evam eva vyākaryeyaṃ.|| ||</p>

					<p class="f4">Yathā taṃ MahāKaccānena vyākataṃ||<br />
					eso cetassa attho,||<br />
					evañ ca naṃ dhāreyyāthā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>