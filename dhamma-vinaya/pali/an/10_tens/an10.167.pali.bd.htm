<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 167. The Buddha explains the difference between the Brahmin ceremony of Descent into the Fire, with the Descent of the Aristocrats." />
<title>AN 10 167: Brāhmaṇa Pacc'Orohaṇī Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					XVII: Jāṇussoṇi-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p167">Sutta 167</a></h4>

					<h1>Brāhmaṇa Pacc'Orohaṇī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg249"><span class="f2 g"><b>[249]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.167.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Tena kho pana samayena Jāṇussoṇī brāhmaṇo tadah'uposathe sīsaɱ nahāto navaɱ khomayugaɱ nivattho allaɱ kusamuṭṭhiɱ ādāya Bhagavato avidūre eka-m-antaɱ ṭhito hoti.|| ||</p>

					<p class="f4">Addasā kho Bhagavā Jāṇussoṇiɱ brāhmaṇaɱ tadah'uposathe sīsaɱ nahātaɱ navaɱ khomayugaɱ nivatthaɱ allaɱ kusamuṭṭhiɱ ādāya avidūre eka-m-antaɱ ṭhitaɱ,||<br />
					disvā Jāṇussoṇiɱ brāhmaṇaɱ etad avoca:|| ||</p>

					<p class="f4">"Kiɱ nu kho tvaɱ brāhmaṇa,||<br />
					tadah'uposathe sīsaɱ nahāto navaɱ khomayugaɱ nivattho allaɱ kusamuṭṭhiɱ ādāya eka-m-antaɱ ṭhito?|| ||</p>

					<p class="f4">Kiɱ nu kho ajja brāhmaṇa-kulassā" ti?|| ||</p>

					<p class="f4">"pacc'orohaṇī bho Gotama,||<br />
					ajja brāhmaṇa-kulassā" <a id="pg250"><span class="f2 g"><b>[250]</b></span></a> ti.|| ||</p>

					<p class="f4">"Yathā-kathaɱ pana brāhmaṇa,||<br />
					brāhmaṇānaɱ pacc'orohaṇī hotī" ti?|| ||</p>

					<p class="f4">"Idha bho Gotama, brāhmaṇā tadah'uposathe sīsaɱ nahātā navaɱ khomayugaɱ nivatthā allena gomayena paṭhaviɱ opuñchitvā haritehi kusehi pattharitvā antarā ca velaɱ antarā ca agy-ā-gāraɱ seyyaɱ kappenti.|| ||</p>

					<p class="f4">Te taɱ rattiɱ ti-k-khattuɱ paccu-ṭṭhāya pañjalikā aggiɱ namassanti|| ||</p>

					<p class="f4">'pacc'orohāma bhavantaɱ,||<br />
					pacc'orohāma bhavantan' ti.|| ||</p>

					<p class="f4">Pahūtena ca sappitelena navanītena aggiɱ santappenti,||<br />
					tassā ca rattiyā accayena paṇītena khādanīyena bhojanīyena brāhmaṇe santappenti.|| ||</p>

					<p class="f4">Evaɱ kho bho Gotama,||<br />
					brāhmaṇānaɱ pacc'orohaṇī hotī" ti.|| ||</p>

					<p class="f4">"Aññathā kho brāhmaṇa,||<br />
					brāhmaṇānaɱ pacc'orohaṇī,||<br />
					aññathā ca pana ariyassa vinaye pacc'orohaṇī hotī" ti.|| ||</p>

					<p class="f4">"Yathā-kathaɱ pana bho Gotama,||<br />
					ariyassa vinaye pacc'orohaṇī hotī?|| ||</p>

					<p class="f4">Sādhu me bhavaɱ Gotamo tathā dhammaɱ desetu,||<br />
					yathā ariyassa vinaye pacc'orohaṇī hotī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Tena hi brāhmaṇa, suṇāhi,||<br />
					sādhukaɱ mana-sikarohi,||<br />
					bhāsissāmī" ti.|| ||</p>

					<p class="f4">"Evaɱ bho" ti kho Jāṇussoṇi brāhmaṇo Bhagavato paccassosi,||<br />
					Bhagavā etad avoca:|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. "Idha brāhmaṇa ariya-sāvako iti paṭisañcikkhati:|| ||</p>

					<p class="f4">'Pāṇāti-pātassa kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya pāṇāti-pātaɱ pajahati,||<br />
					pāṇāti-pātā pacc'orohati.|| ||</p>

					<p class="ctr c">&#9632;</p>

					<p class="f4">'Adinn'ādānassa kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya adinn'ādānaɱ pajahati,||<br />
					adinn'ādānā pacc'orohati.|| ||</p>

					<p class="ctr c">&#9632;</p>

					<p class="f4">'Kāmesu micchā-cārassa kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya kāmesu micchā-cāraɱ pajahati,||<br />
					kāmesu micchā-cārā pacc'orohati.|| ||</p>

					<p class="ctr c">&#9632;</p>

					<p class="f4">'Musā-vādassa kho pāpako vipāko diṭṭhe c'eva dhamme abhisamparāyañcāti cā' ti.|| ||</p>

					<p class="f4">So iti <a id="pg251"><span class="f2 g"><b>[251]</b></span></a> paṭisaŋkhāya musā-vādaɱ pajahati||<br />
					musā-vādā pacc'orohati.|| ||</p>

					<p class="ctr c">&#9632;</p>

					<p class="f4">'Pisunāya vācāya kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya pisunaɱ vācaɱ pajahati,||<br />
					pisunāya vācāya pacc'orohati.|| ||</p>

					<p class="ctr c">&#9632;</p>

					<p class="f4">'Pharusāya vācāya kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya pharusaɱ vācaɱ pajahati,||<br />
					pharusāya vācāya pacc'orohati.|| ||</p>

					<p class="ctr c">&#9632;</p>

					<p class="f4">'Sampha-p-palāpassa kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya sampha-p-palāpaɱ pajahati,||<br />
					samphappalāpā pacc'orohati.|| ||</p>

					<p class="ctr c">&#9632;</p>

					<p class="f4">'Abhijjhāya kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya abhijjhaɱ pajahati,||<br />
					abhijjhāya pacc'orohati.|| ||</p>

					<p class="ctr c">&#9632;</p>

					<p class="f4">'Vyāpādassa kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya vyāpādaɱ pajahati,||<br />
					vyāpādā pacc'orohati.|| ||</p>

					<p class="ctr c">&#9632;</p>

					<p class="f4">'Micchā-diṭṭhiyā kho pāpako vipāko diṭṭhe c'eva dhamme abhisamparāyañ cā' ti.|| ||</p>

					<p class="f4">So iti paṭisaŋkhāya micchā-diṭṭhiɱ pajahati,||<br />
					micchā-diṭṭhiyā pacc'orohati.|| ||</p>

					<p class="f4">Evaɱ kho brāhmaṇa, ariyassa vinaye pacc'orohaṇī hotī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. "Aññathā bho Gotama, brāhmaṇānaɱ pacc'orohaṇī,||<br />
					aññathā ca pana ariyassa vinaye pacc'orohaṇī hotī||<br />
					imissā ca kho bho Gotama,||<br />
					ariyassa vinaye pacc'orohaṇiyā brāhmaṇānaɱ pacc'orohaṇi kalaɱ nāgghati soḷasiɱ.|| ||</p>

					<p class="f4">Abhikkantaɱ bho Gotama||<br />
					abhikkantaɱ bho Gotama.|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūlhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī' ti.|| ||</p>

					<p class="f4">Evam eva bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu Saŋghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>
</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>