<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 108. As doctors administer a purge, so the Buddha administers a different sort of purge, one leading to Nibbāna." />
<title>AN 10 108: Tikicchaka Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					XI: Samaṇa-Saññā-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p108">Sutta 108</a></h4>

					<h1>Tikicchaka Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.108.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.108.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Tikicchakā bhikkhave virecanaɱ denti pitta-samuṭṭhānānam pi ābādhānaɱ paṭighātāya,||<br />
					semha-samuṭṭhānānam pi ābādhānaɱ paṭighātāya,||<br />
					vāta-samuṭṭhānānam pi ābādhānaɱ paṭighātāya.|| ||</p>

					<p class="f4">Atth'etaɱ bhikkhave virecanaɱ n'etaɱ n'atthi ti vadāmi.|| ||</p>

					<p class="f4">Tañ ca kho etaɱ bhikkhave virecanaɱ sampajjati pi,||<br />
					virajjati pi.|| ||</p>

					<p class="f4">Ahañ ca kho bhikkhave ariyaɱ virecanaɱ desissāmi,||<br />
					yaɱ virecanaɱ sampajjati yeva no vipajjati,||<br />
					yaɱ virecanaɱ āgamma jāti-dhammā sattā jātiyā parimuccanti,||<br />
					jarā-dhammā sattā jarāya parimuccanti maraṇa-dhammā sattā maraṇena parimuccanti,||<br />
					soka-parideva-dukkha-domanass'upāyāsa-dhammā sattā soka parideva dukkha-domanass'upāyāsehi parimuccanti.|| ||</p>

					<p class="f4">Taɱ sunātha,||<br />
					sādhukaɱ manasi-karotha,||<br />
					bhāsissāmīti.|| ||</p>

					<p class="ctr c">&#9632;</p>

					<p class="f4">"Evaɱ bhante" ti kho te bhikkhu Bhagavato paccassosuɱ.|| ||</p>

					<p class="ctr c">&#9632;</p>

					<p class="f4">Bhagavā etad avoca:|| ||</p>

					<p class="f4">Katamañ ca taɱ bhikkhave ariyaɱ virecanaɱ,||<br />
					yaɱ virecanaɱ āgamma jāti dhammā sattā jātiyā parimuccanti,||<br />
					jarā-dhammā sattā jarāya parimuccanti,||<br />
					maraṇa dhammā sattā maraṇena parimuccanti,||<br />
					soka-parideva dukkha-domanass'upāyāsa-dhammā sattā soka-parideva dukkha-domanassu pāyāsehi parimuccanti?|| ||</p>

					<p class="ctr c">&#9632;</p>

					<p class="f4">Sammā-diṭṭhikassa bhikkhave micchā-diṭṭhi viritto hoti,||<br />
					ye ca micchā-diṭṭhi-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-diṭṭhi-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā-saŋkappassa bhikkhave micchā-saɱkappo viritto hoti,||<br />
					ye ca micchā-saŋkappa-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-saŋkappa-paccayā ca aneke kusalā dhammā bhāvanā-pāripūriɱ gacchanki.|| ||</p>

					<p class="ctr c">&#9632;</p>

					<p class="f4">Sammā-vācassa bhikkhave micchā-vācā virittā hoti,||<br />
					ye ca micchā-vācā-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-vācā-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā-kammantassa bhikkhave micchā-kammanto viritto hoti,||<br />
					ye ca micchā-kammanta-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-kammanta-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā ājīvassa bhikkhave micchā ājīvo viritto hoti,||<br />
					ye ca micchā ājīva-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā ājīva-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammāvāyāmassa bhikkhave micchā-vāyāmo virito hoti,||<br />
					ye ca micchā-vāyāma-paccayā anete pāpatā akusalā dhammā sambhavanti,||<br />
					te c'assa virittā honti,||<br />
					sammā-vāyāma-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā-satissa bhikkhave micchā-sati virittā hoti,||<br />
					ye ca micchā-sati-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-sati-paccayā ca aneke kusalā dhammā bhāvakā pāripūriɱ gacchanti.|| ||</p>

					<p class="ctr c">&#9632;</p>

					<p class="f4"><span class="f3 g">[219]</span> sammā-samādhissa bhikkhave micchā-samādhi viritto hoti,||<br />
					ye ca micchā-samādhi-paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-samādhi-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā-ñāṇissa bhikkhave micchā-ñāṇaɱ virittaɱ hoti,||<br />
					ye ca micchā-ñāṇa paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-ñāṇa-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Sammā-vimuttissa bhikkhave micchā-vimutti virittā hoti,||<br />
					ye ca micchā-vimutti paccayā aneke pāpakā akusalā dhammā sambhavanti,||<br />
					te c'assa virittā honti,||<br />
					sammā-vimutti-paccayā ca aneke kusalā dhammā bhāvanā-pāripūriɱ gacchanti.|| ||</p>

					<p class="ctr c">&#9632;</p>

					<p class="f4">Idaɱ kho taɱ bhikkhave ariyaɱ virecanaɱ,||<br />
					yaɱ virecanaɱ sampajjati.|| ||</p>

					<p class="f4">Ye ca no vipajjati.|| ||</p>

					<p class="f4">Yaɱ virecanaɱ āgamma jāti-dhammā sattā jātiyā parimuccanti||<br />
					jarā-dhammā sattā jarāya parimuccanti||<br />
					maraṇa-dhammā sattā maraṇena parimuccanti,||<br />
					soka-parideva dukkha-domanass'upāyāsa-dhammā sattā soka-parideva-dukkha-domanass'upāyāsehi parimuccantī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>