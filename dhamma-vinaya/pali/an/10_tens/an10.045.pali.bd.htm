<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Tens, Sutta 45. Ten dangers attending upon a bhikkhu who would habituate the court's of kings." />
<title>AN 10 44: Rāj'antepura-p-Pavesana Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					X. Dasaka-Nipāta<br />
					V. Akkosa Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p45">Sutta 45</a></h4>

					<h1>Rāj'antepura-p-Pavesana Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg81"><span class="f2 g"><b>[81]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.045.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Dasa ime bhikkhave ādīnavā rāj'antepura-p-pavesane.|| ||</p>

					<p class="f4">Katame dasa?|| ||</p>

					<p class="f4">2. Idha, bhikkhave, rājā mahesiyā saddhiɱ nisinno hoti,||<br />
					tatra bhikkhu pavisati,||<br />
					mahesī vā bhikkhuɱ disvā sitaɱ pātu karoti,||<br />
					bhikkhu vā mahesiɱ disvā sitaɱ pātu karoti.|| ||</p>

					<p class="f4">Tattha rañño evaɱ hoti:|| ||</p>

					<p class="f4">'Addhā imesaɱ kataɱ vā karissanti vā' ti.|| ||</p>

					<p class="f4">Ayaɱ bhikkhave paṭhamo ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">3. Puna ca paraɱ bhikkhave rājā bahu-kicco bahu-karaṇīyo aññataraɱ itthiɱ gantvā na sarati.|| ||</p>

					<p class="f4">Sā tena gabbhaɱ gaṇhāti.|| ||</p>

					<p class="f4">Tattha rañño evaɱ hoti:|| ||</p>

					<p class="f4">'Na kho idha <a id="pg82"><span class="f2 g"><b>[82]</b></span></a> añño koci pavisati aññatra pabba-jitena,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave dutiyo ādīnavo rājante purappavesane.|| ||</p>

					<p class="ctr c">&#9632;</p>

					<p class="f4">4. Puna ca paraɱ bhikkhave rañño antepure||<br />
					aññataraɱ ratanaɱ nassati.|| ||</p>

					<p class="f4">Tattha rañño evaɱ hoti:|| ||</p>

					<p class="f4">'Na kho idha añño koci pavisati aññatra pabba-jitena,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave tatiyo ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">5. Puna ca paraɱ bhikkhave rañño antepure||<br />
					abbhantarā guyhavantā bahiddhā sambhedaɱ gacchanti.|| ||</p>

					<p class="f4">Tattha rañño evaɱ hoti:|| ||</p>

					<p class="f4">'Na kho idha añño koci pavisati aññatra pabba-jitena,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave catuttho ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">6. Puna ca paraɱ bhikkhave rañño antepure<br />
					pitā vā puttaɱ pattheti,||<br />
					putto vā pitaraɱ pattheti.|| ||</p>

					<p class="f4">Tesaɱ evaɱ hoti:|| ||</p>

					<p class="f4">'Na kho idha añño koci pavisati aññatra pabba-jitena,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave pañcamo ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">7. Puna ca paraɱ bhikkhave rājā nīcaṭṭhānīyaɱ ucce ṭhāne ṭhapeti.|| ||</p>

					<p class="f4">Yesaɱ taɱ amanāpaɱ,||<br />
					tesaɱ evaɱ hoti:|| ||</p>

					<p class="f4">'Rājā kho pabba-jitena saɱsaṭṭho,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave chaṭṭho ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">8. Puna ca paraɱ bhikkhave rājā uccaṭṭhānīyaɱ nīce ṭhāne ṭhapeti.|| ||</p>

					<p class="f4">Yesaɱ taɱ amanāpaɱ,||<br />
					tesaɱ evaɱ hoti:|| ||</p>

					<p class="f4">'Rājā kho pabba-jitena saɱsaṭṭho,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ kho bhikkhave sattamo ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">9. Puna ca paraɱ bhikkhave rājā akāle senaɱ uyyojeti.|| ||</p>

					<p class="f4">Yesaɱ taɱ amanāpaɱ,||<br />
					tesaɱ evaɱ hoti:|| ||</p>

					<p class="f4">'Rājā kho pabba-jitena saɱsaṭṭho,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave aṭṭhamo ādīnavo rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">10. Puna ca paraɱ bhikkhave rājā kāle senaɱ uyyo-chetvā antarāMaggato nivattāpeti.|| ||</p>

					<p class="f4">Yesaɱ taɱ amanāpaɱ tesaɱ <a id="pg83"><span class="f2 g"><b>[83]</b></span></a> evaɱ hoti.|| ||</p>

					<p class="f4">'Rājā kho pabba-jitena saɱsaṭṭho,||<br />
					siyā nu kho pabba-jitassa kamman' ti.|| ||</p>

					<p class="f4">Ayaɱ bhikkhave navamo ādīnavo. rāj'antepura-p-pavesane.|| ||</p>

					<p class="ctr c">&#9632;</p>

					<p class="f4">11. Puna ca paraɱ bhikkhave rañño antepuraɱ hatthisammaddaɱ assasammaddaɱ rathasammaddaɱ,||<br />
					rajanīyāni rūpa-sadda-gandharasa-phoṭṭhabbāni yāni na pabba-jitasāruppāni.|| ||</p>

					<p class="f4">Ayaɱ bhikkhave dasamo ādīnavo rāj'antepura-p-pavesane.|| ||</p>

					<p class="f4">Ime kho bhikkhave dasa ādinavā rāj'antepura-p-pavesane" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
