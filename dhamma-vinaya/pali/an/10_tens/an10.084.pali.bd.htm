<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 84. Maha Moggallāna describes the examination that will be given to one who declares arahantship by those who are arahants, skilled in the jhanas and able to read the state of and habits of the hearts of others. Possessing any of ten characteristics he will come to an impass and ruin when questioned. But if one abandons all these ten characteristics he may come to increase, growth and maturity in this dhamma-discipline." />
<title>AN 10 84: Vyākaraṇa Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					IX: Thera-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p84">Sutta 84</a></h4>

					<h1>Vyākaraṇa Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg155"><span class="f2 g"><b>[155]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.084.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho āyasmā Mahā Moggallāno bhikkhu āmantesi:|| ||</p>

					<p class="f4">"Āvuso bhikkhavo" ti.|| ||</p>

					<p class="f4">"Āvuso" ti kho te bhikkhu āyasmato Mahā Moggallānassa paccassosuɱ.|| ||</p>

					<p class="f4">Āyasmā Mahā Moggallāno etad avoca:|| ||</p>

					<p class="f4">2. "Idh'āvuso bhikkhu aññaɱ vyākaroti:|| ||</p>

					<p class="f4">'Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					"nāparaɱ itthattāyā" ti pajānāmī' ti.|| ||</p>

					<p class="ctr c">&#9632;</p>

					<p class="f4">Tam enaɱ Tathāgato vā Tathā- <a id="pg156"><span class="f2 g"><b>[156]</b></span></a> gata-sāvako vā||<br />
					jhāyī samāpatti-kusalo||<br />
					para-citta-kusalo||<br />
					para-citta-pariyāya-kusalo||<br />
					sam'anuyuñjati,||<br />
					sam'anugāhati,||<br />
					sam'anubhāsati.|| ||</p>

					<p class="ctr c">&#9632;</p>

					<p class="f4">So Tathāgatena vā||<br />
					Tathāgata-sāvakena vā||<br />
					jhāyinā samāpatti-kusalena||<br />
					para-citta-kusalena||<br />
					para-citta-pariyāya-kusalena||<br />
					sam'anuyuñjiyamāno||<br />
					sam'anugāhiyamāno||<br />
					sam'anubhāsiyamāno||<br />
					irīṇaɱ āpajjati,||<br />
					vijinaɱ āpajjati,||<br />
					anayaɱ āpajjati,||<br />
					vyasanaɱ āpajjati,||<br />
					anayavyasanaɱ āpajjati.|| ||</p>

					<p class="ctr c">&#9632;</p>

					<p class="f4">3. Tam enaɱ Tathāgato vā,||<br />
					Tathāgata-sāvako vā||<br />
					jhāyi samāpatti-kusalo||<br />
					para-citta-kusalo||<br />
					para-citta-pariyāya-kusalo||<br />
					evaɱ cetasā ceto paricca mana-sikaroti:|| ||</p>

					<p class="f4">Kin nu kho ayam āyasmā aññaɱ vyākaroti?|| ||</p>

					<p class="f4">"Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					'nāparaɱ itthattāyā' ti pajānāmī" ti?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Tam enaɱ Tathāgato vā||<br />
					Tathāgata-sāvako vā||<br />
					jhāyī samāpatti-kusalo||<br />
					para-citta-kusalo||<br />
					para-citta-pariyāya-kusalo||<br />
					evaɱ cetasā ceto paricca pajānāti:|| ||</p>

					<p class="f4">Kodhano kho panāyam āyasmā,||<br />
					kodha-pariyuṭṭhitena cetasā bahulaɱ viharati,||<br />
					kodha-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">5. Upanāhī kho panāyam āyasmā,||<br />
					upanāha-pariyuṭṭhitena cetasā bahulraɱ viharati,||<br />
					upanāha-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">6. Makkhī kho panāyam āyasmā,||<br />
					makkha-pariyuṭṭhitena cetasā bahulaɱ viharati,||<br />
					makkha-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">7. Palāsī kho panāyam āyasmā,||<br />
					palāsa-pariyuṭṭhitena cetasā bahulaɱ viharati,||<br />
					palāsa-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">8. Issukī kho panāyam āyasmā,||<br />
					issā-pariyuṭṭhitena cetasā bahulaɱ viharati,||<br />
					issā-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">9. Maccharī kho panāyam āyasmā,||<br />
					macchera-pariyuṭṭhitena cetasā bahulaɱ viharati,||<br />
					macchera-pariyuṭṭhānaɱ <a id="pg157"><span class="f2 g"><b>[157]</b></span></a> kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">10. Saṭho kho panāyam āyasmā,||<br />
					sāṭheyya-pariyuṭṭhitena cetasā bahulaɱ viharati,||<br />
					sāṭheyya-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">11. Māyāvī kho panāyam āyasmā,||<br />
					māyā-pariyuṭṭhitena cetasā bahulaɱ viharati,||<br />
					māyā-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">12. Pāpiccho kho panāyam āyasmā,||<br />
					icchā-pariyuṭṭhitena cetasā bahulaɱ viharati,||<br />
					icchā-pariyuṭṭhānaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p class="ctr c">&#9632;</p>

					<p class="f4">13. Muṭṭha-s-sati kho panāyam āyasmā,||<br />
					uttari-karaṇīye oramatta-kena visesādhi-gamena antarā-vosānaɱ āpanno,||<br />
					antarā-vosāna-gamanaɱ kho pana Tathāgata-p-pavedite Dhamma-Vinaye parihānam etaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">14. So vatāvuso bhikkhu ime dasa dhamme a-p-pahāya imasmiɱ Dhamma-Vinaye vuḍḍhiɱ virūḷhiɱ vepullaɱ āpajjissatī ti||<br />
					n'etaɱ ṭhānaɱ vijjati.|| ||</p>

					<p class="f4">So vatāvuso bhikkhu ime dasa dhamme pahāya imasmiɱ Dhamma-Vinaye vuḍḍhiɱ virūḷhiɱ vepullaɱ āpajjissatī ti||<br />
					ṭhāname taɱ vijjatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>