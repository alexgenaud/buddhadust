<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 76. A Paticca-Samuppada-like (this being that becomes, from the ending of this, the ending of that) progression of 10 steps of three factors each showing how lack of sense of shame, a fear of blame and being careful pevents growth in the ability to eliminate lust, hate and delusion, factors necessay for attaining freedom from birth, aging and death. Followed by the reverse course showing how sense of shame, a fear of blame, and being careful end up leading to the elimination of lust, hate, and delusion and the end of birth, aging and death." />
<title>AN 10 76: Tayo-Dhamma Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					VIII: Ākaṇkha-Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p76">Sutta 76</a></h4>

					<h1>Tayo-Dhamma Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg144"><span class="f2 g"><b>[144]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.076.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.076.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Tayo me bhikkhave dhammā loke na saṃvijjeyyuṃ,||<br />
					na Tathāgato loke uppajjeyya arahaṃ Sammā Sambuddho,||<br />
					na Tathāgata-p-pavedito Dhamma-Vinayo loke dippeyya.|| ||</p>

					<p class="f4">Katame tayo?|| ||</p>

					<p class="f4">3. Jāti ca||<br />
					jarā ca||<br />
					maraṇañ ca.|| ||</p>

					<p class="f4">Ime kho bhikkhave tayo dhammā loke na saṃvijjeyyuṃ,||<br />
					na Tathāgato loke uppajjeyya arahaṃ Sammā Sambuddho,||<br />
					na Tathāgata-p-pavedito Dhamma-Vinayo leke dippeyya.|| ||</p>

					<p class="f4">Yasmā ca kho bhikkhave ime tayo dhammā loke saṃvijjanti,||<br />
					tasmā Tathāgato loke uppajjati arahaṃ Sammā Sambuddho,||<br />
					tasmā Tathāgata-p-pavedito Dhamma-Vinayo loke dippati.|| ||</p>

					<p class="ctr c">&#9632;</p>

					<p class="f4">4. Tayo'me bhikkhave dhammā a-p-pahāya abhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Rāgaṃ a-p-pahāya||<br />
					dosaṃ a-p-pahāya||<br />
					mohaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātuṃ.|| ||</p>

					<p class="ctr c">&#9632;</p>

					<p class="f4">5. Tayo'me bhikkhave dhamme a-p-pahāya abhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Sakkāya-diṭṭhiṃ a-p-pahāya||<br />
					vici-kicchaṃ a-p-pahāya||<br />
					sīla-b-bata-parāmāsaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ.|| ||</p>

					<p class="ctr c">&#9632;</p>

					<p class="f4"><a id="pg145"><span class="f2 g"><b>[145]</b></span></a> 6. Tayo'me bhikkhave dhamme a-p-pahāya abhabbo sakkāya-diṭṭhiṃ pahātuṃ,||<br />
					vici-kicchaṃ pahātuṃ||<br />
					sīla-b-bata-parāmāsaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">A-yonisomana-sikākaraṃ a-p-pahāya||<br />
					kummaggasevanaṃ a-p-pahāya||<br />
					cetaso līnattaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo sakkāya-diṭṭhiṃ pahātuṃ||<br />
					vici-kicchaṃ pahātuṃ||<br />
					sīla-b-bata-parāmāsaṃ pahātuṃ.|| ||</p>

					<p class="ctr c">&#9632;</p>

					<p class="f4">7. Tayo'me bhikkhave dhamme a-p-pahāya abhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Muṭṭhasaccaṃ a-p-pahāya||<br />
					asampajaññaṃ a-p-pahāya||<br />
					cetaso vikkhepaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="ctr c">&#9632;</p>

					<p class="f4">8. Tayo'me bhikkhave dhamme a-p-pahāya abhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Ariyānaṃ adassanakamyataṃ a-p-pahāya||<br />
					ariya-Dhammaṃ asotukamyataṃ a-p-pahāya||<br />
					upārambha-cittaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="ctr c">&#9632;</p>

					<p class="f4">9. Tayo'me bhikkhave dhamme a-p-pahāya abhabbo ariyānaṃ adassanakamyataṃ pahātuṃ||<br />
					ariya-Dhammaṃ asotukamyataṃ pahātuṃ||<br />
					upārambha-cittataṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Uddhaccaṃ a-p-pahāya||<br />
					asaṃvaraṃ a-p-pahāya||<br />
					du-s-sīlyaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo ariyānaṃ adassanakamyataṃ pahātuṃ||<br />
					ariya-Dhammaṃ asotukamyataṃ pahātuṃ||<br />
					upārambha-cittataṃ pahātuṃ.|| ||</p>

					<p class="ctr c">&#9632;</p>

					<p class="f4"><a id="pg146"><span class="f2 g"><b>[146]</b></span></a> 10. Tayo'me bhikkhave dhamme a-p-pahāya abhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">A-s-saddhiyaṃ a-p-pahāya||<br />
					avadaññutaṃ a-p-pahāya||<br />
					kosajjaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="ctr c">&#9632;</p>

					<p class="f4">11. Tayo me bhikkhave dhamme a-p-pahāya abhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Anādariyaṃ a-p-pahāya||<br />
					do-vacassataṃ a-p-pahāya||<br />
					pāpa-mittataṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="ctr c">&#9632;</p>

					<p class="f4">12. Tayo me bhikkhave dhamme a-p-pahāya abhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittataṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Ahirikaṃ a-p-pahāya||<br />
					anottappaṃ a-p-pahāya||<br />
					pamādaṃ a-p-pahāya.|| ||</p>

					<p class="f4">Ime kho bhikkhave tayo dhamme a-p-pahāya abhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittataṃ pahātuṃ.|| ||</p>

					<p class="ctr c">&#9632;</p>

					<p class="f4">13. Ahiriko'yaṃ bhikkhave anottapī pamatto hoti.|| ||</p>

					<p class="ctr c">-&#9702;-</p>

					<p class="f4">So pamatto samāno abhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So pāpa-mitto samāno abhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So kusīto samāno abhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So du-s-sīlo samāno abhabbo ariyānaṃ adassanakamyataṃ pahātuṃ||<br />
					ariya-Dhammaṃ asotukamyataṃ pahātuṃ,||<br />
					upārambha-cittataṃ pahātuṃ.|| ||</p>

					<p class="ctr c">-&#9702;-</p>

					<p class="f4">So upārambha-citto samāno abhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So vikkhitta-<a id="pg147"><span class="f2 g"><b>[147]</b></span></a> citto samāno abhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So līnacitto samāno abhabbo sakkāya-diṭṭhiṃ pahātuṃ||<br />
					vici-kicchaṃ pahātuṃ||<br />
					sīla-b-bata-parāmāsaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So vici-kiccho samāno abhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So rāgaṃ a-p-pahāya||<br />
					dosaṃ a-p-pahāya||<br />
					mohaṃ a-p-pahāya||<br />
					abhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātuṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">14. Tayo me bhikkhave dhamme pahāya bhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Rāgaṃ pahāya||<br />
					dosaṃ pahāya||<br />
					mohaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātuṃ.|| ||</p>

					<p class="ctr c">&#9632;</p>

					<p class="f4">15. Tayo me bhikkhave dhamme pahāya bhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Sakkāya-diṭṭhiṃ pahāya||<br />
					vici-kicchaṃ pahāya||<br />
					sīla-b-bata-parāmāsaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ.|| ||</p>

					<p class="ctr c">&#9632;</p>

					<p class="f4">16. Tayo'me bhikkhave dhamme pahāya bhabbo sakkāya-diṭṭhiṃ pahātuṃ||<br />
					vici-kicchaṃ pahātuṃ||<br />
					sīla-b-bata-parāmāsaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">A-yoniso-mana-sikāraṃ pahāya||<br />
					kummaggasevanaṃ pahāya||<br />
					cetaso līnattaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo sakkāya-diṭṭhiṃ pahātuṃ||<br />
					vici-kicchaṃ pahātuṃ||<br />
					sīla-b-bata-parāmāsaṃ pahātuṃ.|| ||</p>

					<p class="ctr c">&#9632;</p>

					<p class="f4">17. Tayo'me bhikkhave dhamme pahāya bhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Muṭṭhasaccaṃ pahāya||<br />
					asampajaññaṃ pahāya||<br />
					cetaso vikkhepaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="ctr c">&#9632;</p>

					<p class="f4"><a id="pg148"><span class="f2 g"><b>[148]</b></span></a> 18. Tayo'me bhikkhave dhamme pahāya bhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Ariyānaṃ adassanakamyataṃ pahāya||<br />
					ariya-Dhammaṃ asotukamyataṃ pahāya||<br />
					upārambha-cittataṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="ctr c">&#9632;</p>

					<p class="f4">19. Tayo'me bhikkhave dhamme pahāya bhabbo ariyānaṃ adassanakamyataṃ pahātuṃ||<br />
					ariya-Dhammṃ asotukamyataṃ pahātuṃ||<br />
					upārambha-cittataṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Uddhaccaṃ pahāya||<br />
					asaṃvaraṃ pahāya||<br />
					du-s-sīlyaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo ariyānaṃ adassanakamyataṃ pahātuṃ||<br />
					ariya-Dhammṃ asotukamyataṃ pahātuṃ||<br />
					upārambha-cittataṃ pahātuṃ.|| ||</p>

					<p class="ctr c">&#9632;</p>

					<p class="f4">20. Tayo'me bhikkhave dhamme pahāya bhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">A-s-saddhiyaṃ pahāya||<br />
					avadaññutaṃ pahāya||<br />
					kosajjaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="ctr c">&#9632;</p>

					<p class="f4">21. Tayo'me bhikkhave dhamme pahāya bhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Anādariyaṃ pahāya||<br />
					do-vacassataṃ pahāya||<br />
					pāpa-mittataṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="ctr c">&#9632;</p>

					<p class="f4">22. Tayo me bhikkhave dhamme pahāya bhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittataṃ pahātuṃ.|| ||</p>

					<p class="f4">Katame tayo?|| ||</p>

					<p class="f4">Ahirikaṃ pahāya||<br />
					anottappaṃ pahāya||<br />
					pamādaṃ pahāya.|| ||</p>

					<p class="f4">Ime kho bhikkhave tayo dhamme pahāya bhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittataṃ pahātuṃ.|| ||</p>

					<p class="ctr c">&#9632;</p>

					<p class="f4">23. Hirimāyaṃ bhikkhave ottapī appamatto hoti.|| ||</p>

					<p class="ctr c">-&#9702;-</p>

					<p class="f4">So appamatto samāno bhabbo anādariyaṃ pahātuṃ||<br />
					do-vacassataṃ pahātuṃ||<br />
					pāpa-mittataṃ pahātuṃ.|| ||</p>

					<p class="ctr c">-&#9702;-</p>

					<p class="f4">So kalyāṇa-mitto <a id="pg149"><span class="f2 g"><b>[149]</b></span></a> samāno bhabbo assaddhiyaṃ pahātuṃ||<br />
					avadaññutaṃ pahātuṃ||<br />
					kosajjaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So āraddha-viriyo samāno bhabbo uddhaccaṃ pahātuṃ||<br />
					asaṃvaraṃ pahātuṃ||<br />
					du-s-sīlyaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So sīlavā samāno bhabbo ariyānaṃ adassanakamyataṃ pahātuṃ||<br />
					ariya-Dhammaṃ asotukamyataṃ pahātuṃ||<br />
					upārambha-cittataṃ pahātuṃ.|| ||</p>

					<p class="ctr c">-&#9702;-</p>

					<p class="f4">So anupārambha-citto samāno bhabbo muṭṭhasaccaṃ pahātuṃ||<br />
					asampajaññaṃ pahātuṃ||<br />
					cetaso vikkhepaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So avikkhitta-citto samāno bhabbo a-yoniso-mana-sikāraṃ pahātuṃ||<br />
					kummaggasevanaṃ pahātuṃ||<br />
					cetaso līnattaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So alīna-citto samāno bhabbo sakkāya-diṭṭhiṃ pahātuṃ||<br />
					vici-kicchaṃ pahātuṃ,||<br />
					sīla-b-bata-parāmāsaṃ pahātuṃ.|| ||</p>

					<p class="ctr c">-&#9702;-</p>

					<p class="f4">So avici-kiccho samāno bhabbo rāgaṃ pahātuṃ||<br />
					dosaṃ pahātuṃ||<br />
					mohaṃ pahātuṃ;||<br />
					so rāgaṃ pahāya||<br />
					dosaṃ pahāya||<br />
					mohaṃ pahāya||<br />
					bhabbo jātiṃ pahātuṃ||<br />
					jaraṃ pahātuṃ||<br />
					maraṇaṃ pahātun" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
