<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 29. The Buddha describes how even the most enduring of phenomena and the most lofty of doctrines are burdened with change and should be regarded with revulsion; he then declares of certain doctrines that if their goals are attained they will provide refuge." />
<title>AN 10 29: Paṭhama Kosala Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					III. Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p29">Sutta 29</a></h4>

					<h1>Paṭhama Kosala Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg59"><span class="f2 g"><b>[59]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.029.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.029.than.ati.htm#p1">than</a>][<a href="../../../../dhamma-vinaya/wp/an/10_tens/an10.029.bodh.wp.htm#p1">bodh</a>][<a href="../../../../dhamma-vinaya/bd/an/10_tens/an10.029.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4"><span class="f3">[<a id="p2">2</a>]</span> "Yāvatā bhikkhave Kāsi-Kosalā,||<br />
					yāvatā rañño Pasenadissa Kosalassa vijite,||<br />
					rājā tattha Pasenadī Kosalo||<br />
					rājā aggam akkhāyati.|| ||</p>

					<p class="f4">Rañño pi kho bhikkhave Pasenadissa Kosalassa atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passa bhikkhave sutavā ariya-sāvako tasmima pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p3">3</a>]</span> Yāvatā bhikkhave candima-suriyā pariharanti,||<br />
					disā bhanti virocanā,||<br />
					tāva sahassadhā loko.|| ||</p>

					<p class="f4">Tasmiṃ sahassadhā loke sahassaṃ candānaṃ,||<br />
					sahassaṃ suriyānaṃ,||<br />
					sahassaṃ sinerupabba-tarājānaṃ,||<br />
					sahassaṃ Jambudīpānaṃ,||<br />
					sahassaṃ Aparagoyānānaṃ,||<br />
					sahassaṃ Uttara-Kurūnaṃ,||<br />
					sahassaṃ Pubba-videhānaṃ,||<br />
					cattāri mahā-samudda-sahassāni,||<br />
					cattāri mahārāja-sahassāni,||<br />
					sahassaṃ cātu-m-mahārājikānaṃ,||<br />
					sahassaṃ Tāvatiṃsānaṃ,||<br />
					sahassaṃ Yāmānaṃ,||<br />
					sahassaṃ Tusitānaṃ,||<br />
					sahassaṃ Nimmāṇaratīnaṃ,||<br />
					sahassaṃ Paranimmita-vasavattīnaṃ,||<br />
					sahassaṃ Brahma-lokānaṃ.|| ||</p>

					<p class="f4">Yāvatā bhikkhave sahassī-loka-dhātu,||<br />
					Mahā-Brahmā tattha aggagam akkhāyati.|| ||</p>

					<p class="f4"><a id="pg60"><span class="f2 g"><b>[60]</b></span></a> Mahā-brahmuno pi kho bhikkhave atth'eva aññathattaṃ,||<br />
					atthivipariṇāmo.|| ||</p>

					<p class="f4">Evaṃ passa bhikkhave sutavā ariya-sāvako tasmima pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p4">4</a>]</span> Hoti kho so bhikkhave samayo,||<br />
					yaṃ ayaṃ loko saṃvaṭṭati.|| ||</p>

					<p class="f4">Saṇvaṭṭamāne bhikkhave loke yebhuyyena sattā Ābhassara vaṭṭanikā bhavanti,||<br />
					te tattha honti mano-mayā,||<br />
					pīti-bhakkhā||<br />
					sayaṃ pabhā||<br />
					antalikkhe-carā||<br />
					subha-ṭ-ṭhāyino||<br />
					ciraṃ dīgham addhānaṃ tiṭṭhanti.|| ||</p>

					<p class="f4">Saṇvaṭṭamāne bhikkhave loke Ābhassarā devā aggam akkhāyanti.|| ||</p>

					<p class="f4">Ābhassarānam pi kho bhikkhave devānaṃ atth'eva aññathattaṃ||<br />
					atthi vipariṇāmo.|| ||</p>

					<p class="f4">Evaṃ passa bhikkhave sutavā ariya-sāvako tasmima pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p5">5</a>]</span> Dasa yimāni bhikkhave kasiṇ'āyatanāni.|| ||</p>

					<p class="f4">Katamāni dasa?|| ||</p>

					<p class="f4"><span class="f2"><i>[1]</i></span> Paṭhavi-kasiṇam eko sañjānāti uddhaṃ adho tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[2]</i></span> Āpo-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[3]</i></span> Tejo-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[4]</i></span> Vāyo-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[5]</i></span> Nīla-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[6]</i></span> Pīta-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[7]</i></span> Lohita-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[8]</i></span> Odāta-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[9]</i></span> Ākāsa-kasiṇam eko sañjānāti uddhaṃ adho,||<br />
					tiriyaṃ advayaṃ appamāṇaṃ.|| ||</p>

					<p class="f4"><span class="f2"><i>[10]</i></span> Viññāṇa-kasiṇam eko sañjānāti uddhaṃ adho tiriyaṃ advayaṃ appamāṇaṃ.|| ||</p>

					<p class="f4">Imāni kho bhikkhave dasa kasiṇāni.|| ||</p>

					<p class="f4">Etad aggaṃ bhikkhave imesaṃ dasannaṃ kasiṇ'āyatanānaṃ||<br />
					yad idaṃ viññāṇa-kasiṇameko sañjānāti uddhaṃ adho tiriyaṃ advayaṃ appamāṇaṃ.|| ||</p>

					<p class="f4">Evaṃ-saññino pi kho bhikkhave santi sattā.|| ||</p>

					<p class="f4">Evaṃ saññīnam pi bhikkhave sattāṇaṃ atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ <a id="pg61"><span class="f2 g"><b>[61]</b></span></a> passaṃ bhikkhave sutavā ariya-sāvako tasmim pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p6">6</a>]</span> Aṭṭh'imāni bhikkhave abhibh'āyatanāni.|| ||</p>

					<p class="f4">Katamāni aṭṭha?|| ||</p>

					<p class="f4"><span class="f2"><i>[1]</i></span> Ajjhattaṃ rūpa-saññī||<br />
					eko bahiddhā rūpāni passati||<br />
					parittāni||<br />
					suvaṇṇa||<br />
					du-b-baṇṇāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ paṭhamaṃ abhibh'āyatanaṃ.|| ||</p>

					<p class="f4"><span class="f2"><i>[2]</i></span> Ajjhattaṃ rūpa-saññī||<br />
					eko bahiddhā rūpāni passati appamāṇāni suvaṇṇa du-b-baṇṇāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ dutiyaṃ abhibh'āyatanaṃ.|| ||</p>

					<p class="f4"><span class="f2"><i>[3]</i></span> Ajjhattaṃ arūpa-saññī eko bahiddhā rūpāni passati parittāni su-vaṇṇa-du-b-baṇṇāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ tatiyaṃ abhibh'āyatanaṃ.|| ||</p>

					<p class="f4"><span class="f2"><i>[4]</i></span> Ajjhattaṃ arūpa-saññī eko bahiddhā rūpāni passati appamāṇāni su-vaṇṇa-du-b-baṇṇāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ catutthaṃ abhibh'āyatanaṃ.|| ||</p>

					<p class="f4"><span class="f2"><i>[5]</i></span> Ajjhattaṃ arūpa-saññī eko bahiddhā rūpāni passati nīlāni||<br />
					nīla-vaṇṇāni||<br />
					nīlani-dassanāni||<br />
					nīlani-bhāsāni.|| ||</p>

					<p class="f4">Seyyathā pi nāma ummā pupphaṃ nīlaṃ||<br />
					nīla-vaṇṇaṃ||<br />
					nīlani-dassanaṃ||<br />
					nīlani-bhāsaṃ.|| ||</p>

					<p class="f4">Seyyathā pi vā pana taṃ vatthaṃ Bārāṇaseyyakaṃ ubhato-bhāga-vimaṭṭhaṃ nīlaṃ||<br />
					nīla-vaṇṇaṃ||<br />
					nīlani-dassanaṃ||<br />
					nīlani-bhāsaṃ.|| ||</p>

					<p class="f4">Evam eva ajjhattaṃ arūpa-saññī eko bahiddhā rūpāni passati nīlāni||<br />
					nīla-vaṇṇāni||<br />
					nīlani-dassanāni||<br />
					nīlani-bhāsaṃ.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Imaṃ pañcamaṃ abhibh'āyatanaṃ.|| ||</p>

					<p class="f4"><span class="f2"><i>[6]</i></span> Ajjhattaṃ arūpa-saññī eko bahiddhā rūpāni passati pītāni||<br />
					pīta-vaṇṇāni||<br />
					pītani-dassanāni,||<br />
					pītani-bhāsāni.|| ||</p>

					<p class="f4">Seyyathā pi nāma kaṇikāra-pupphaṃ pītaṃ||<br />
					pītaṃ vaṇṇaṃ||<br />
					pītani-dassanaṃ||<br />
					pītani-bhāsaṃ.|| ||</p>

					<p class="f4">Seyyathā pi vā pana taṃ vatthaṃ <a id="pg62"><span class="f2 g"><b>[62]</b></span></a> Bārāṇaseyyakaṃ ubhato-bhāga-vimaṭṭhaṃ pītaṃ||<br />
					pītaṃ-vaṇṇaṃ||<br />
					vimaṭṭhaṃ pītaṃ||<br />
					pīta-vaṇṇaṃ||<br />
					pītani-dassanaṃ||<br />
					pītani-bhāsaṃ.|| ||</p>

					<p class="f4">Evam evaṃ ajjhattaṃ arūpa-saññī eko bahiddhā rūpāni passati pītaṃ||<br />
					pīta-vaṇṇāni||<br />
					pītani-dassanāni||<br />
					pītani-bhāsāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ chaṭṭhaṃ abhibh'āyatanaṃ.|| ||</p>

					<p class="f4"><span class="f2"><i>[7]</i></span> Ajjhattaṃ arūpa-saññī eko bahiddhā rūpāni passati lohita-kāni||<br />
					lohitaka-vaṇṇāni||<br />
					lohitakani-dassanāni||<br />
					lohitakani-bhāsāni.|| ||</p>

					<p class="f4">Seyyathā pi nāma bandhu-jīvaka-pupphaṃ lohitakaṃ||<br />
					lohitaka-vaṇṇaṃ||<br />
					lohitakani-dassanaṃ||<br />
					lohitakani-bhāsaṃ.|| ||</p>

					<p class="f4">Seyyathā pi vā pana taṃ vatthaṃ bārāṇaseyyakaṃ ubhato-bhāga-vimaṭṭhaṃ lohitakaṃ||<br />
					lohitaka-vaṇṇaṃ||<br />
					lohitakani-dassanaṃ||<br />
					lohitakani-bhāsaṃ.|| ||</p>

					<p class="f4">Evam evaṃ ajjhattaṃ arūpa-saññī eko bahiddhā rūpāni passati lohita-kāni||<br />
					lohitaka-vaṇṇāni||<br />
					lohitakani-dassanāni||<br />
					lohitakani-bhāsāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ sattamaṃ abhibh'āyatanaṃ.|| ||</p>

					<p class="f4"><span class="f2"><i>[8]</i></span> Ajjhattaṃ arūpa-saññī eko bahiddhā rūpāni passati odātāni odāta-vaṇṇāni odātani-dassanāni odāta nibhāsāni.|| ||</p>

					<p class="f4">Seyyathā pi nāma osadhītārakā odātā odāta-vaṇṇā odātanidasasanā odātani-bhāsā.|| ||</p>

					<p class="f4">Seyyathā pi vā pana taṃ vatthaṃ bārāṇaseyyakaṃ ubhato-bhāga-vimaṭṭhaṃ odātaṃ odātavaṇṇaṃ odātani-dassanaṃ odātani-bhāsaṃ evam evaṃ ajjhattaṃ arūpa-saññī eko bahiddhā rūpāni passati odātāni odāta-vaṇṇāni odātani-dassanāni odātani-bhāsāni.|| ||</p>

					<p class="f4">Tāni abhibhuyya||<br />
					'jānāmi passāmī' ti||<br />
					evaṃ-saññī hoti.|| ||</p>

					<p class="f4">Idaṃ aṭṭhamaṃ abhibh'āyatanaṃ.|| ||</p>

					<p class="f4">Imāni kho bhikkhave aṭṭha abhibh'āyatanāni.|| ||</p>

					<p class="f4">Etad aggaṃ bhikkhave imesaṃ aṭṭhantaṃ abhibh'āyatanānaṃ yad idaṃ ajjhattaṃ arūpa-saññī eko bahiddhā rūpāni passati odātāni odāta-vaṇṇāni odātani-dassanāni odātani-bhāsāni.|| ||</p>

					<p class="f4">Tāni abhibhuyya jānāmi passāmīti evaṃ saññī hoti.|| ||</p>

					<p class="f4">Evaṃ saññino pi kho bhikkhave santi sattā.|| ||</p>

					<p class="f4">Evaṃ saññīnam pi kho bhikkhave sattāṇaṃ atth'eva <a id="pg63"><span class="f2 g"><b>[63]</b></span></a> aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passa bhikkhave sutavā ariya-sāvako tasmima pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p7">7</a>]</span> Catasso imā bhikkhave paṭipadā.|| ||</p>

					<p class="f4">Katamā catasso?|| ||</p>

					<p class="f4">Dukkhā paṭipadā dandh-ā-bhiññā,||<br />
					dukkhā paṭipadā khippābhiññā,||<br />
					sukhā paṭipadā dandh-ā-bhiññā,||<br />
					sukhā paṭipadā khippābhiññā.|| ||</p>

					<p class="f4">Imā kho bhikkhave catasso paṭipadā.|| ||</p>

					<p class="f4">Etad aggaṃ bhikkhave imāsaṃ catunnaṃ paṭipadānaṃ yad idaṃ sukhā paṭipadā khippābhiññā.|| ||</p>

					<p class="f4">Evaṃ paṭipannā pi kho bhikkhave santi sattā.|| ||</p>

					<p class="f4">Evaṃ paṭipannānam pi kho bhikkhave sattāṇaṃ atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passaṃ bhikkhave sutavā ariya-sāvako tasmim pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p8">8</a>]</span> Catasso imā bhikkhave saññā.|| ||</p>

					<p class="f4">Katamā catasso?|| ||</p>

					<p class="f4">Parittam eko sañjānāti,||<br />
					mahaggatam eko sañjānāti,||<br />
					appamāṇam eko sañjānāti||<br />
					'N'atthi kiñcī' ti||<br />
					Ākiñcaññ'āyatanam eko sañjānāti,||<br />
					imā kho bhikkhave catasso saññā.|| ||</p>

					<p class="f4">Etad aggaṃ bhikkhave imāsaṃ catunnaṃ saññānaṃ yad idaṃ||<br />
					'N'atthi kiñcī' ti||<br />
					Ākiñ caññ'āyatanameko sañjānāti.|| ||</p>

					<p class="f4">Evaṃ saññino pi kho bhikkhave santi sattā.|| ||</p>

					<p class="f4">Evaṃ saññīnam pi kho bhikkhave sattāṇaṃ atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passaṃ bhikkhave sutavā ariya-sāvako tasmimpi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p9">9</a>]</span> Etad aggaṃ bhikkhave bāhirakānaṃ diṭṭhi-gatānaṃ||<br />
					yad idaṃ:|| ||</p>

					      <p class="f4 in2">'No c'assaṃ,||<br />
							No ca me siyā,||<br />
							na bhavissāmi,||<br />
							na me bhavissantī' ti.|| ||</p>

					<p class="f4">Evaṃ diṭṭhino bhikkhave etaṃ pāṭikaṇkhaṃ:||<br />
					yā c'āyaṃ bhave appaṭikulyatā'||<br />
					sā c'assa <a id="pg64"><span class="f2 g"><b>[64]</b></span></a> na bhavissati,||<br />
					yā c'āyaṃ bhava-nirodhe pāṭikulyatā,||<br />
					sā c'assa na bhavissatī.|| ||</p>

					<p class="f4">Evaṃ diṭṭhino pi kho bhikkhave santi sattā.|| ||</p>

					<p class="f4">Evaṃ diṭṭhinam pi kho bhikkhave sattāṇaṃ||<br />
					atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passaṃ bhikkhave sutavā ariya-sāvako tasmim pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><span class="f3">[<a id="p10">10</a>]</span> Santi, bhikkhave, eke samaṇa-brāhmaṇā paramattha-visuddhiṃ paññāpenti.|| ||</p>

					<p class="f4">Etad aggaṃ bhikkhave paramattha-visuddhiṃ paññā-pentānaṃ||<br />
					yad idaṃ sabbaso Ākiñcaññ'āyatanaṃ samatikkamma N'eva-saññā-nā-saññ'āyatanaṃ upasampajja viharati.|| ||</p>

					<p class="f4">Te tad abhiññāya tassa sacchi-kiriyāya dhammaṃ desenti.|| ||</p>

					<p class="f4">Evaṃ vādino pi kho bhikkhave santi sattā.|| ||</p>

					<p class="f4">Evaṃ vādīnam pi kho bhikkhave sattāṇaṃ atth'eva aññathattaṃ,||<br />
					atthi vipariṇāmo.|| ||</p>

					<p class="f4">Evaṃ passaṃ bhikkhave sutavā ariya-sāvako tasmim pi nibbindati.|| ||</p>

					<p class="f4">Tasmiṃ nibbindanto agge virajjati,||<br />
					pageva hīnasmiṃ.|| ||</p>

					<p>&nbsp;</p>

					<p class="f4 ctr c">&sect;</p>

					<p>&nbsp;</p>

					<p class="f4"><span class="f3">[<a id="p11">11</a>]</span> Santi, bhikkhave, eke samaṇa-brāhmaṇā parama-diṭṭha-dhamma-Nibbānā-vādā.|| ||</p>

					<p class="f4">Te parama-diṭṭha-dhammaṃ Nibbānaṃ paññāpenti.|| ||</p>

					<p class="f4">Etad aggaṃ bhikkhave parama-diṭṭha-dhamma Nibbānaṃ paññā-pentānaṃ||<br />
					yad idaṃ channaṃ phass'āyatanānaṃ||<br />
					samudayañ ca||<br />
					attha-gamañ ca||<br />
					assādañ ca||<br />
					ādīnavañ ca||<br />
					nissaraṇañ ca||<br />
					yathā-bhūtaṃ viditvā anupādā vimokkho.|| ||</p>

					<p class="f4">Evaṃ vādiṃ kho maṃ bhikkhave||<br />
					evam akkhāyiṃ||<br />
					eke samaṇa-brāhmaṇā asatā tucchā musā abhutena a-b-bhāvi-k-khanti:|| ||</p>

					<p class="f4">'Na Samaṇo Gotamo kāmānaṃ pariññaṃ paññāpeti,||<br />
					na rūpānaṃ pariññaṃ paññāpeti,||<br />
					na vedanānaṃ pariññaṃ paññāpetī' ti.|| ||</p>

					<p class="f4"><a id="pg65"><span class="f2 g"><b>[65]</b></span></a> Kāmānaṃ kho ahaṃ bhikkhave pariññaṃ paññā-pemi,||<br />
					rūpānañ ca pariññaṃ paññā-pemi,||<br />
					vedanānañ ca pariññaṃ paññā-pemi||<br />
					diṭṭhe'va dhamme||<br />
					nicchāto||<br />
					nibbuto||<br />
					sītibhūto||<br />
					anupādā pari-Nibbānaṃ paññā-pemī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
