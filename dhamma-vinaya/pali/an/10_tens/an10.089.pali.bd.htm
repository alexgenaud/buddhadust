<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Tens, Sutta 89. A well-known sutta describing the horrific result of hardening his heart against Sāriputta and Moggallāna by the Kokalikan Monk." />
<title>AN 10 89: Kokālika Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					X. Dasaka-Nipāta<br />
					IX: Thera-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p89">Sutta 89</a></h4>

					<h1>Kokālika Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg170"><span class="f2 g"><b>[170]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.089.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Atha kho Kokāliko bhikkhu yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Kokāliko bhikkhu Bhagavantaɱ etad avoca:|| ||</p>

					<p class="f4">"Pāpicchā bhante Sāriputta Moggallānā,||<br />
					pāpikānaɱ icchānaɱ vasaɱ gatā" ti.|| ||</p>

					<p class="f4">"Mā h'evaɱ Kokālika,||<br />
					mā h'evaɱ Kokālika,||<br />
					pasādehi Kokālika Sāriputta-Moggallānesu cittaɱ,||<br />
					pesalā Sāriputta-Moggallānā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Dutiyam pi kho Kokāliko bhikkhu Bhagavantaɱ etad avoca:|| ||</p>

					<p class="f4">"Kiñ cāpi me bhante Bhagavā saddhāyiko paccayiko,||<br />
					atha kho pāpicchā va Sāriputta-Moggallānā,||<br />
					pāpikānaɱ icchānaɱ vasaɱ gatā" ti.|| ||</p>

					<p class="f4">"Mā h'evaɱ Kokālika,||<br />
					mā h'evaɱ Kokālika,||<br />
					pasādehi Kokālika Sāriputta-Moggallānesu cittaɱ,||<br />
					pesalā Sāriputta-Moggallānā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Tatiyam pi kho Kokāliko bhikkhu Bhagavantaɱ etad avoca:|| ||</p>

					<p class="f4">"Kiñ cāpi me bhante Bhagavā saddhāyiko paccayiko,||<br />
					atha kho pāpicchā va Sāriputta-Moggallānā,||<br />
					pāpikānaɱ icchānaɱ vasaɱ gatā" ti.|| ||</p>

					<p class="f4">"Mā h'evaɱ Kokālika,||<br />
					mā h'evaɱ Kokālika,||<br />
					pasādehi Kokālika Sāriputta-Moggallānesu cittaɱ,||<br />
					pesalā Sāriputta-Moggallānā" ti.|| ||</p>

					<p class="ctr c">&#9632;</p>

					<p class="f4">2. Atha kho Kokāliko bhikkhu uṭṭhāy āsanā Bhagavantaɱ abhivādetvā padakkhiṇaɱ katvā pakkāmi.|| ||</p>

					<p class="ctr c">&#9632;</p>

					<p class="f4">Acira-pakkantassa ca Kokālikassa bhikkhuno sāsapa-mattāhi pḷakāhi sabbo kāyo phuṭo ahosi.|| ||</p>

					<p class="f4">Sāsapa-mattiyo hutvā mugga-mattiyo ahesuɱ.|| ||</p>

					<p class="f4">Mugga-mattiyo hutvā kalāya-mattiyo ahesuɱ.|| ||</p>

					<p class="f4">Kalāya-mattiyo hutvā kolaṭṭhi-mattiyo ahesuɱ.|| ||</p>

					<p class="f4">Kolaṭṭhi-mattiyo hutvā kola-mattiyo ahesuɱ|| ||</p>

					<p class="f4">Kola-mattiyo hutvā āmalaka-mattiyo ahesuɱ.|| ||</p>

					<p class="f4">Āmalaka-mattiyo hutvā beluva-salāṭuka-mattiyo ahesuɱ.|| ||</p>

					<p class="f4">Beluva-salāṭuka-mattiyo hutvā billa-mattiyo ahesuɱ.|| ||</p>

					<p class="f4">Billa-mattiyo hutvā pabhijjiɱsu.|| ||</p>

					<p class="f4"><a id="pg171"><span class="f2 g"><b>[171]</b></span></a> Pubbañ ca lohitañ ca pagghariɱsu.|| ||</p>

					<p class="f4">Svāssudaɱ kadali-pattesu seti maccho va visagilito.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Atha kho Tudu-pacceka-brahmā yena Kokāliko bhikkhu ten'upasaṅkami,||<br />
					upasaṅkamitvā vehāse ṭhatvā Kokālikaɱ bhikkhuɱ etad avoca:|| ||</p>

					<p class="f4">"Pasādehi Kokālika Sāriputta-Moggallānesu cittaɱ,||<br />
					pesalā Sāriputta Moggallānā" ti.|| ||</p>

					<p class="ctr c">&#9632;</p>

					<p class="f4">"Kosi tvaɱ āvuso" ti?|| ||</p>

					<p class="f4">"Ahaɱ Tudu-pacceka-brahmā" ti.|| ||</p>

					<p class="ctr c">&#9632;</p>

					<p class="f4">"Nanu tvaɱ āvuso Bhagavatā Anāgāmī vyākato,||<br />
					atha kiɱ carahi idhāgato?|| ||</p>

					<p class="f4">Passa yāvañ ca te idaɱ aparaddhan" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho Tudu-pacceka-brahmā Kokālikaɱ bhikkhuɱ gāthāhi ajjhabhāsi:|| ||</p>

					      <p class="f4 in2">Purisassa hi jātassa kuṭhārī jāyate mukhe,||<br />
							Yāya chindati attāṇaɱ bālo du-b-bhāsitaɱ bhaṇaɱ.|| ||</p>

					      <p class="f4 in2">Yo nindiyaɱ pasaɱsati||<br />
							taɱ vā nindati yo pasaɱsiyo,||<br />
							Vicināti mukhena so kaliɱ kalinā||<br />
							tena sukhaɱ na vindati.|| ||</p>

					      <p class="f4 in2">Appamatto ayaɱ kali||<br />
							yo akkhesu dhanaparājayo,||<br />
							Sabbassā pi sahā pi attanā||<br />
							ayam eva mahantataro kali||<br />
							Yo sugatesu manaɱ padosaye|| ||</p>

					      <p class="f4 in2">Sataɱ sahassānaɱ nirabbudānaɱ,||<br />
							cha-t-tiɱsati pañca ca abbudāni||<br />
							Yam ariyagarahī Nirayaɱ upetī,||<br />
							vācaɱ manañ ca paṇidhāya pāpakan' ti.|| ||</p>

					<p class="ctr c">&#9632;</p>

					<p class="f4"><a id="pg172"><span class="f2 g"><b>[172]</b></span></a> 4. Atha kho Kokāliko bhikkhu ten'eva ābādhena kālam akāsi|| ||</p>

					<p class="f4">Kālakato ca Kokāliko bhikkhu Paduma Nirayaɱ upapajji Sāriputta-Moggallānesu cittaɱ āghātetvā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho Brahmā Sahampati abhikkantāya rattiyā abhikkanta-vaṇṇo kevala-kappaɱ Jetavanaɱ obhāsetvā yena Bhagavā ten'upasaṅkami,||<br />
					upasaṅkamitvā Bhagavantaɱ abhivādetvā eka-m-antaɱ aṭṭhāsi,||<br />
					eka-m-antaɱ ṭhito kho Brahmā samahpati Bhagavantaɱ etad avoca:|| ||</p>

					<p class="f4">"Kokāliko bhante bhikkhu kāla-kato,||<br />
					kāla-kato ca bhante Kokāliko bhikkhu Paduma Nirayaɱ uppanno Sāriputta-Moggallānesu cittaɱ āghātetvā" ti.|| ||</p>

					<p class="f4">Idam avoca Brahmā Sahampati,||<br />
					idaɱ vatvā Bhagavantaɱ abhivādetvā padakkhiṇaɱ katvā tatth'ev'antara-dhāyi.|| ||</p>

					<p class="ctr c">&#9632;</p>

					<p class="f4">5. Atha kho Bhagavā tassā rattiyā accayena bhikkhu āmantesi.|| ||</p>

					<p class="f4">Imaɱ bhikkhave rattiɱ Brahmā Sahampati abhikkantāya rattiyā abhikkanta-vaṇṇo kevala-kappaɱ Jetavanaɱ obhāsetvā yenāhaɱ ten'upasaṅkami.|| ||</p>

					<p class="f4">Upasaṅkamitvā maɱ abhivādetvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhito kho bhikkhave Brahmā Sahampati maɱ etad avoca:|| ||</p>

					<p class="f4">"Kokāliko bhante bhikkhu kāla-kato,||<br />
					kāla-kato ca bhante Kokāliko bhikkhu Paduma Nirayaɱ upapanno,||<br />
					Sāriputta-Moggallānesu cittaɱ āghātetvā" ti.|| ||</p>

					<p class="f4">Idam avoca bhikkhave Brahmā Sahampati,||<br />
					idaɱ vatvā maɱ abhivādetvā padakkhiṇaɱ katvā tatth'ev'antara-dhāyī ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">6. Evam vutte aññataro bhikkhu Bhagavantaɱ etad avoca:|| ||</p>

					<p class="f4">"Kīva dīgaɱ nu kho bhante Paduma Niraye āyu-p-pamāṇan" ti?|| ||</p>

					<p class="f4">"Dīghaɱ kho bhikkhu Padume Niraye āyu-p-pamāṇaɱ,||<br />
					na taɱ sukaraɱ saṅkhātuɱ|| ||</p>

					<p class="f4">"Ettakāni <a id="pg173"><span class="f2 g"><b>[173]</b></span></a> vassānī" ti iti vā||<br />
					 "ettakāni vassa-satānī" ti iti vā||<br />
					 "ettakāni vassa-sahassānī" ti iti vā||<br />
					 "ettakāni vassa sata-sahassānī" ti iti vā" ti.|| ||</p>

					<p class="ctr c">&#9632;</p>

					<p class="f4">"Sakkā pana bhante upamaɱ kātun" ti?|| ||</p>

					<p class="f4">"Sakkā bhikkhū" ti.|| ||</p>

					<p class="f4">Bhagavā avoca:|| ||</p>

					<p class="f4">"Seyyathā pi bhikkhu vīsatikhāriko Kosalako tilavāho,||<br />
					tato puriso vassa-satassa vassa-satassa accayena ekam ekaɱ tilaɱ uddhareyya.|| ||</p>

					<p class="ctr c">-&#9702;-</p>

					<p class="f4">Khippataraɱ kho so bhikkhu vīsatikhāriko Kosalako tilavāho iminā upakkamena parikkhayaɱ pariyādānaɱ gaccheyya,||<br />
					na tv'eva eko Abbudo Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Abbudā Nirayā evam eko Nirabbudo Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Nirabbudā Nirayā evam eko Ababo Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Ababā Nirayā evam eko Ahaho Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Ahahā Nirayā evam eko Aṭaṭo Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Aṭaṭā Nirayā evam eko Kumudo Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Kumudā Nirayā evam eko Sogandhiko Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Sogandhikā Nirayā evam eko Uppalako Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Uppalakā Nirayā evam eko Puṇḍarīko Nirayo.|| ||</p>

					<p class="ctr c">-&#9702;-</p>

					<p class="f4">Seyyathā pi bhikkhu vīsati Puṇḍarikā Nirayā evam eko Padumo Nirayo.|| ||</p>

					<p class="ctr c">&#9632;</p>

					<p class="f4">Padumaɱ kho pana bhikkhu Nirayaɱ Kokāliko bhikkhu upapanno Sāriputta-Moggallānesu cittaɱ āghātetvā ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Idam avoca Bhagavā idaɱ vatvā Sugato athāparaɱ etad avoca Satthā.|| ||</p>

					<p class="f4"><a id="pg174"><span class="f2 g"><b>[174]</b></span></a>|| ||</p>

					      <p class="f4 in2">Purisassa hi jātassa kuṭhārī jāyate mukhe,||<br />
							Yāya chindati attāṇaɱ bālo du-b-bhāsitaɱ bhaṇaɱ.|| ||</p>

					      <p class="f4 in2">Yo nindiyaɱ pasaɱsati||<br />
							taɱ vā nindati yo pasaɱsiyo,||<br />
							Vicināti mukhena so kaliɱ kalinā||<br />
							tena sukhaɱ na vindati.|| ||</p>

					      <p class="f4 in2">Appamatto ayaɱ kali||<br />
							yo akkhesu dhanaparājayo,||<br />
							Sabbassā pi sahā pi attanā||<br />
							ayam eva mahantataro kali||<br />
							Yo sugatesu manaɱ padosaye|| ||</p>

					      <p class="f4 in2">Sataɱ sahassānaɱ nirabbudānaɱ,||<br />
							cha-t-tiɱsati pañca ca abbudāni||<br />
							Yam ariyagarahī Nirayaɱ upetī,||<br />
							vācaɱ manañ ca paṇidhāya pāpakan' ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>