<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 119. The Buddha explains the difference between the Brahmin ceremony of Descent into the Fire, with the Descent of the Aristocrats." />
<title>AN 10 119: Paṭhama Paccorohaṇī Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					XII: Paccorohaṇī-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p119">Sutta 119</a></h4>

					<h1>Paṭhama Paccorohaṇī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg233"><span class="f2 g"><b>[233]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.119.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tena kho pana samayena Jāṇussoṇī brāhmaṇo tadah'uposathe sīsaɱ nahāto navaɱ khomayugaɱ nivattho allaɱ <a id="pg234"><span class="f2 g"><b>[234]</b></span> kusamuṭṭhiɱ</a> ādāya Bhagavato avidūre eka-m-antaɱ ṭhito hoti.|| ||</p>

					<p class="f4">Addasā kho Bhagavā Jāṇussoṇiɱ brāhmaṇaɱ tadah'uposathe sīsaɱ nahātaɱ navaɱ khomayugaɱ nivatthaɱ allaɱ kusamuṭṭhiɱ ādāya avidūre eka-m-antaɱ ṭhitaɱ,||<br />
					disvā Jāṇussoṇiɱ brāhmaṇaɱ etad avoca:|| ||</p>

					<p class="f4">"Kiɱ nu kho tvaɱ brāhmaṇa,||<br />
					tadah'uposathe sīsaɱ nahāto navaɱ khomayugaɱ nivattho allaɱ kusamuṭṭhiɱ ādāya eka-m-antaɱ ṭhito?|| ||</p>

					<p class="f4">Kiɱ nu kho ajja brāhmaṇa-kulassā" ti?|| ||</p>

					<p class="ctr c">&#9632;</p>

					<p class="f4">"Paccorohaṇī bho Gotama,||<br />
					ajja brāhmaṇa-kulassā" ti.|| ||</p>

					<p class="f4">"Yathā-kathaɱ pana brāhmaṇa,||<br />
					brāhmaṇānaɱ paccorohaṇī hotī" ti?|| ||</p>

					<p class="ctr c">&#9632;</p>

					<p class="f4">'Idha bho Gotama, brāhmaṇā tadah'uposathe sīsaɱ nahātā navaɱ khomayugaɱ nivatthā allena gomayena paṭhaviɱ opuñchitvā haritehi kusehi pattharitvā antarā ca velaɱ antarā ca agy-ā-gāraɱ seyyaɱ kappenti.|| ||</p>

					<p class="ctr c">&#9632;</p>

					<p class="f4">Te taɱ rattiɱ ti-k-khattuɱ paccu-ṭṭhāya pañjalikā aggiɱ namassanti:|| ||</p>

					<p class="f4">'Paccorohāma bhavantaɱ,||<br />
					paccorohāma bhavantan' ti.|| ||</p>

					<p class="ctr c">&#9632;</p>

					<p class="f4">Pahūtena ca sappitelena navanītena aggiɱ santappenti,||<br />
					tassā ca rattiyā accayena paṇītena khādanīyena bhojanīyena brāhmaṇe santappenti.|| ||</p>

					<p class="f4">Evaɱ kho bho Gotama,||<br />
					brāhmaṇānaɱ paccorohaṇī hotī" ti.|| ||</p>

					<p class="ctr c">&#9632;</p>

					<p class="f4">"Aññathā kho brāhmaṇa,||<br />
					brāhmaṇānaɱ paccorohaṇī,||<br />
					aññathā ca pana ariyassa vinaye paccorohaṇī hotī" ti.|| ||</p>

					<p class="f4">"Yathā-kathaɱ pana bho Gotama,||<br />
					ariyassa vinaye paccorohaṇī hotī?|| ||</p>

					<p class="f4">Sādhu me bhavaɱ Gotamo tathā dhammaɱ desetu,||<br />
					yathā ariyassa vinaye paccorohaṇī hotī" ti.|| ||</p>

					<p class="ctr c">&#9632;</p>

					<p class="f4">"Tena hi brāhmaṇa, suṇāhi,||<br />
					sādhukaɱ mana-sikarohi,||<br />
					bhāsissāmī" ti.|| ||</p>

					<p class="f4">"Evaɱ bho" ti kho Jāṇussoṇi brāhmaṇo Bhagavato paccassosi,||<br />
					Bhagavā etad avoca:|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><a id="pg235"><span class="f2 g"><b>[235]</b></span></a> 3. "Idha brāhmaṇa, ariya sāvako itī paṭisañcikkhati:|| ||</p>

					<p class="f4">'Micchā-diṭṭhiyā kho pāpako vipāko diṭṭhe c'eva dhamme abhisamparāyañ cā' ti|| ||</p>

					<p class="f4">So iti paṭisaŋkhāya micchā-diṭṭhiɱ pajahati,||<br />
					micchā-diṭṭhiyā paccorohati.|| ||</p>

					<p class="ctr c">&#9632;</p>

					<p class="f4">"Micchā-saŋkappassa kho pāpako vipāko diṭṭhe c'eva dhamme abhisamparāyañ cā" ti|| ||</p>

					<p class="f4">So iti paṭisaŋkhāya micchā-saŋkappaɱ pajahati, micchā-saŋkappā paccorohati.|| ||</p>

					<p class="ctr c">&#9632;</p>

					<p class="f4">"Micchā-vācāya kho pāpako vipāko diṭṭhe c'eva dhamme, abhisamparāyañ cā" ti.|| ||</p>

					<p class="f4">So iti paṭisaŋkhāya micchā-vācaɱ pajahati, micchā-vācāya paccorohati.|| ||</p>

					<p class="ctr c">&#9632;</p>

					<p class="f4">"Micchā-kammantassa kho pāpako vipāko diṭṭhe c'eva dhamme, abhisamparāyañ cā" ti.|| ||</p>

					<p class="f4">So iti paṭisaŋkhāya micchā-kammantaɱ pajahati, micchā-kammantā paccorohati.|| ||</p>

					<p class="ctr c">&#9632;</p>

					<p class="f4">"Micchā-ājīvassa kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-ājīvaɱ pajahati, micchā-ājīvā paccorohati.|| ||</p>

					<p class="ctr c">&#9632;</p>

					<p class="f4">"Micchā-vāyāmassa kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-vāyāmaɱ pajahati, micchā-vāyāmā paccorohati.|| ||</p>

					<p class="ctr c">&#9632;</p>

					<p class="f4">"Micchā-satiyā kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-satiɱ pajahati, micchā-satiyā paccorohati.|| ||</p>

					<p class="ctr c">&#9632;</p>

					<p class="f4">"Micchā-samādhissa kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-samādhiɱ pajahati, micchā-samādhimhā paccorohati.|| ||</p>

					<p class="ctr c">&#9632;</p>

					<p class="f4">"Micchā-ñāṇassa kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-ñāṇaɱ pajahati, micchā-ñāṇā paccorohati.|| ||</p>

					<p class="ctr c">&#9632;</p>

					<p class="f4">"Micchā-vimuttiyā kho pāpako vipāko diṭṭhe c'eva dhamme abhisamparāyañ cā" ti.|| ||</p>

					<p class="f4">So iti paṭisaŋkhāya micchā-vimuttiɱ pajahati, micchā-vimuttiyā paccorohati.|| ||</p>

					<p class="f4">Evaɱ kho brāhmaṇa, ariyassa vinaye paccorohaṇī hotī ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Aññathā bho Gotama, brāhmaṇānaɱ paccorohaṇī,||<br />
					aññathā ca pana ariyassa vinaye paccorohaṇī hotī||<br />
					imissā ca kho bho Gotama,||<br />
					ariyassa vinaye paccorohaṇiyā brāhmaṇānaɱ paccorohaṇi kalaɱ nāgghati soḷasiɱ.|| ||</p>

					<p class="ctr c">&#9632;</p>

					<p class="f4"><a id="pg236"><span class="f2 g"><b>[236]</b></span></a> Abhikkantaɱ bho Gotama||<br />
					abhikkantaɱ bho Gotama.|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūlhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī ti.|| ||</p>

					<p class="f4">Evam eva bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu Sanghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>