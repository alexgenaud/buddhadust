<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Dasaka Nipāta, Sutta 208. The Buddha speaks to the issue of the need to understand one's past deeds before one is able to attain Arahantship. He suggests development of the heart of friendliness, sympathy, empathy and detachment." />
<title>AN 10 208: Kara-Ja-Kāya Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />
<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					XXI: Kara-Ja-Kāya-Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p208">Sutta 208</a></h4>

					<h1>Kara-Ja-Kāya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg299"><span class="f2 g"><b>[299]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.208.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.208.than.ati.htm#p1">than</a>][<a href="../../../../dhamma-vinaya/bd/an/10_tens/an10.208.olds.bd.htm#p1">olds</a>][<a href="../../../../dhamma-vinaya/wp/an/10_tens/an10.219.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">"Nāhaṃ bhikkhave sañcetanikānaṃ kammānaṃ katānaṃ upacitānaṃ appaṭisaṃviditvā vyantibhāvaṃ vadāmi,||<br />
					tañ ca kho diṭṭh'evā dhamme upapajjaṃ vā apare vā pariyāye.|| ||</p>

					<p class="f4">Na tvevāhaṃ bhikkhave sañcetanikānaṃ kammānaṃ katānaṃ upacitānaṃ appaṭisaṃviditvā dukkhass'antakiriyaṃ vadāmi.|| ||</p>

					<p class="f4">Sa kho so bhikkhave ariya-sāvako evaṃ vigat-ā-bhijjho vigata-vyāpādo asa-m-mūḷho sampajāno patissato||<br />
					mettā-saha-gatena cetasā||<br />
					ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthaṃ.|| ||</p>

					<p class="f4">Iti uddham adho tiriyaṃ||<br />
					sabbadhi sabbattatāya sabbā-vantaṃ||<br />
					lokaṃ mettā-saha-gatena cetasā||<br />
					vipulena mahaggatena||<br />
					appamāṇena averena avyāpajjena pharitvā viharati.|| ||</p>

					<p class="f4">So evaṃ pajānāti:|| ||</p>

					<p class="f4">'Pubbe kho me idaṃ cittaṃ parittaṃ ahosi abhāvitaṃ||<br />
					etarahi pana me idaṃ cittaṃ appamāṇaṃ subhāvitaṃ||<br />
					yaṃ kho pana kiñci pamāṇakataṃ kammaṃ,||<br />
					na taṃ tatrāvasissati||<br />
					na taṃ tatrāvatiṭṭhatī' <a id="pg300"><span class="f2 g"><b>[300]</b></span></a> ti.|| ||</p>

					<p class="f4">Taṃ kiṃ maññatha bhikkhave?|| ||</p>

					<p class="f4">Dahara-t-agge ce so ayaṃ kumāro mettaṃ-ceto-vimuttiṃ bhāveyya,||<br />
					api nu kho pāpa-kammaṃ kareyyā" ti?|| ||</p>

					<p class="f4">"No h'etaṃ bhante."|| ||</p>

					<p class="f4">"Akarontaṃ kho pana pāpa-kammaṃ api nu kho dukkhaṃ phuseyyā" ti?|| ||</p>

					<p class="f4">"No h'etaṃ bhante,||<br />
					akarontaṃ hi, bhante,||<br />
					pāpa-kammaṃ kuto dukkhaṃ phusissatī" ti.|| ||</p>

					<p class="f4">2. "Bhāvetabbo kho panāyaṃ bhikkhave mettā-ceto-vimutti itthiyā vā purisena vā.|| ||</p>

					<p class="f4">Itthiyā vā bhikkhave purisassa vā nāyaṃ kāyo ādāya gamanīyo,||<br />
					cittantaro ayaṃ bhikkhave macco.|| ||</p>

					<p class="f4">So evaṃ pajānāti:|| ||</p>

					<p class="f4">'Yaṃ kho me 1idha kiñcī pubbe iminā karajakāyena pāpa-kammaṃ kataṃ,||<br />
					sabbaṃ taṃ idha vedanīyaṃ,||<br />
					na taṃ anugaṃ bhavissatī' ti.|| ||</p>

					<p class="f4">Evaṃ bhāvitā kho bhikkhave metta-ceto-vimutti Anāgāmitāya saṃvaṭṭati,||<br />
					idha paññ'assa bhikkhuno uttariṃ vimuttiṃ appaṭivijjhato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Sa kho so bhikkhave ariya-sāvako evaṃ vigat-ā-bhijjho vigata-vyāpādo asa-m-mūḷho sampajāno patissato||<br />
					karuṇā-saha-gatena cetasā||<br />
					ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthaṃ.|| ||</p>

					<p class="f4">Iti uddham adho tiriyaṃ||<br />
					sabbadhi sabbattatāya sabbā-vantaṃ||<br />
					lokaṃ karuṇā-saha-gatena cetasā||<br />
					vipulena mahaggatena||<br />
					appamāṇena averena avyāpajjena pharitvā viharati.|| ||</p>

					<p class="f4">So evaṃ pajānāti:|| ||</p>

					<p class="f4">'Pubbe kho me idaṃ cittaṃ parittaṃ ahosi abhāvitaṃ||<br />
					etarahi pana me idaṃ cittaṃ appamāṇaṃ subhāvitaṃ||<br />
					yaṃ kho pana kiñci pamāṇakataṃ kammaṃ,||<br />
					na taṃ tatrāvasissati||<br />
					na taṃ tatrāvatiṭṭhatī' ti.|| ||</p>

					<p class="f4">Taṃ kiṃ maññatha bhikkhave?|| ||</p>

					<p class="f4">Dahara-t-agge ce so ayaṃ kumāro mettaṃ-ceto-vimuttiṃ bhāveyya,||<br />
					api nu kho pāpa-kammaṃ kareyyā" ti?|| ||</p>

					<p class="f4">"No h'etaṃ bhante."|| ||</p>

					<p class="f4">"Akarontaṃ kho pana pāpa-kammaṃ api nu kho dukkhaṃ phuseyyā" ti?|| ||</p>

					<p class="f4">"No h'etaṃ bhante,||<br />
					akarontaṃ hi, bhante,||<br />
					pāpa-kammaṃ kuto dukkhaṃ phusissatī" ti.|| ||</p>

					<p class="f4">"Bhāvetabbo kho panāyaṃ bhikkhave karuṇā-ceto-vimutti itthiyā vā purisena vā.|| ||</p>

					<p class="f4">Itthiyā vā bhikkhave purisassa vā nāyaṃ kāyo ādāya gamanīyo,||<br />
					cittantaro ayaṃ bhikkhave macco.|| ||</p>

					<p class="f4">So evaṃ pajānāti:|| ||</p>

					<p class="f4">'Yaṃ kho me 1idha kiñcī pubbe iminā karajakāyena pāpa-kammaṃ kataṃ,||<br />
					sabbaṃ taṃ idha vedanīyaṃ,||<br />
					na taṃ anugaṃ bhavissatī' ti.|| ||</p>

					<p class="f4">Evaṃ bhāvitā kho bhikkhave karuṇā-ceto-vimutti Anāgāmitāya saṃvaṭṭati,||<br />
					idha paññ'assa bhikkhuno uttariṃ vimuttiṃ appaṭivijjhato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Sa kho so bhikkhave ariya-sāvako evaṃ vigat-ā-bhijjho vigata-vyāpādo asa-m-mūḷho sampajāno patissato||<br />
					muditā-saha-gatena cetasā||<br />
					ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthaṃ.|| ||</p>

					<p class="f4">Iti uddham adho tiriyaṃ||<br />
					sabbadhi sabbattatāya sabbā-vantaṃ||<br />
					lokaṃ muditā-saha-gatena cetasā||<br />
					vipulena mahaggatena||<br />
					appamāṇena averena avyāpajjena pharitvā viharati.|| ||</p>

					<p class="f4">So evaṃ pajānāti:|| ||</p>

					<p class="f4">'Pubbe kho me idaṃ cittaṃ parittaṃ ahosi abhāvitaṃ||<br />
					etarahi pana me idaṃ cittaṃ appamāṇaṃ subhāvitaṃ||<br />
					yaṃ kho pana kiñci pamāṇakataṃ kammaṃ,||<br />
					na taṃ tatrāvasissati||<br />
					na taṃ tatrāvatiṭṭhatī' ti.|| ||</p>

					<p class="f4">Taṃ kiṃ maññatha bhikkhave?|| ||</p>

					<p class="f4">Dahara-t-agge ce so ayaṃ kumāro muditā-ceto-vimuttiṃ bhāveyya,||<br />
					api nu kho pāpa-kammaṃ kareyyā" ti?|| ||</p>

					<p class="f4">"No h'etaṃ bhante."|| ||</p>

					<p class="f4">"Akarontaṃ kho pana pāpa-kammaṃ api nu kho dukkhaṃ phuseyyā" ti?|| ||</p>

					<p class="f4">"No h'etaṃ bhante,||<br />
					akarontaṃ hi, bhante,||<br />
					pāpa-kammaṃ kuto dukkhaṃ phusissatī" ti.|| ||</p>

					<p class="f4">"Bhāvetabbo kho panāyaṃ bhikkhave muditā-ceto-vimutti itthiyā vā purisena vā.|| ||</p>

					<p class="f4">Itthiyā vā bhikkhave purisassa vā nāyaṃ kāyo ādāya gamanīyo,||<br />
					cittantaro ayaṃ bhikkhave macco.|| ||</p>

					<p class="f4">So evaṃ pajānāti:|| ||</p>

					<p class="f4">'Yaṃ kho me 1idha kiñcī pubbe iminā karajakāyena pāpa-kammaṃ kataṃ,||<br />
					sabbaṃ taṃ idha vedanīyaṃ,||<br />
					na taṃ anugaṃ bhavissatī' ti.|| ||</p>

					<p class="f4">Evaṃ bhāvitā kho bhikkhave muditā-ceto-vimutti Anāgāmitāya saṃvaṭṭati,||<br />
					idha paññ'assa bhikkhuno uttariṃ vimuttiṃ appaṭivijjhato.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Sa kho so bhikkhave ariya-sāvako evaṃ vigat-ā-bhijjho vigata-vyāpādo asa-m-mūḷho sampajāno patissato||<br />
					upekkhā-saha-gatena cetasā||<br />
					ekaṃ disaṃ pharitvā viharati,||<br />
					tathā dutiyaṃ,||<br />
					tathā tatiyaṃ,||<br />
					tathā catutthaṃ.|| ||</p>

					<p class="f4">Iti uddham adho tiriyaṃ||<br />
					sabbadhi sabbattatāya sabbā-vantaṃ||<br />
					lokaṃ upekkhā-saha-gatena cetasā||<br />
					vipulena mahaggatena||<br />
					appamāṇena averena avyāpajjena pharitvā viharati.|| ||</p>

					<p class="f4">So evaṃ pajānāti:|| ||</p>

					<p class="f4">'Pubbe kho me idaṃ cittaṃ parittaṃ ahosi abhāvitaṃ,||<br />
					etarahi pana me idaṃ cittaṃ appamāṇaṃ subhāvitaṃ,||<br />
					yaṃ kho pana me kiñci pamāṇakataṃ kammaṃ,||<br />
					na taṃ tatrāvasissati,||<br />
					na taṃ tatrāvatiṭṭhatī' ti.|| ||</p>

					<p class="f4">Taṃ kiṃ maññatha bhikkhave|| ||</p>

					<p class="f4">'Dahara-t-agge ce so ayaṃ kumāro upekkhā-ceto-vimuttiṃ bhāveyya,||<br />
					api nu kho pāpa-kammaṃ kareyyā' ti?|| ||</p>

					<p class="f4">No h'etaṃ bhante.|| ||</p>

					<p class="f4">'Akarontaṃ kho pana pāpa-kammaṃ api nu kho dukkhaṃ phuseyyā' ti?|| ||</p>

					<p class="f4">No h'etaṃ bhante,||<br />
					akarontaṃ hi bhante pāpa-kammaṃ kuto dukkhaṃ phusissatī ti.|| ||</p>

					<p class="f4">4. Bhāvetabbā kho panāyaṃ bhikkhave upekkhā-ceto-vimutti itthiyā vā purisena vā.|| ||</p>

					<p class="f4">Itthiyā vā bhikkhave purisassa vā nāyaṃ kāyo ādāya gamanīyo.|| ||</p>

					<p class="f4">Cittantaro ayaṃ bhikkhave macco.|| ||</p>

					<p class="f4">So evaṃ pajānāti:|| ||</p>

					<p class="f4">'Yaṃ kho me idha kiñci pubbe iminā karajakāyena pāpa-kammaṃ kataṃ,||<br />
					sabbaṃ taṃ idha vedaniyaṃ,||<br />
					na taṃ anugaṃ bhavissatī ti.|| ||</p>

					<p class="f4">Evaṃ bhāvitā kho bhikkhave upekkhā-ceto-vimutti Anāgāmitāya saṃvaṭṭa ti.|| ||</p>

					<p class="f4">Idha paññ'assa bhikkhuno uttariṃ vimuttiṃ appaṭivijjhato" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
