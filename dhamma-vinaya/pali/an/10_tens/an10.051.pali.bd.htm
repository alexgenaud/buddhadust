<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Tens, Sutta 51. The Buddha admonishes the bhikkhus to examine themselves for faults and then to make a strong effort to get rid of any faults found; this as a key to the comprehension of their hearts." />
<title>AN 10 51: Sa-Citta Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					X. Dasaka-Nipāta<br />
					VI. Sa-Citta Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p51">Sutta 51</a></h4>

					<h1>Sa-Citta Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg92"><span class="f2 g"><b>[92]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.051.wood.pts.htm#p1">pts</a>][<a href="../../../../dhamma-vinaya/ati/an/10_tens/an10.051.than.ati.htm#p1">than</a>][<a href="../../../../dhamma-vinaya/wp/an/10_tens/an10.051.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassaārāme.|| ||</p>

					<p class="f4">Tatra kho Bhagavā bhikkhu āmantesi bhikkhavoti.|| ||</p>

					<p class="f4">Bhadanteti te bhikkhu Bhagavato paccassosuṃ.|| ||</p>

					<p class="f4">Bhagavā etad avoca.|| ||</p>

					<p class="f4">"No ce kho bhikkhave bhikkhu para-citta-pariyāya-kusalo hoti,||<br />
					atha 'sa-citta-pariyāya kusalo bhavissā mī' ti.|| ||</p>

					<p class="f4">Evaṃ hi vo bhikkhave sikkhitabbaṃ.|| ||</p>

					<p class="ctr c">&#9632;</p>

					<p class="f4">Kathañ ca bhikkhave bhikkhu sa-citta-pariyāya-kusalo hoti:|| ||</p>

					<p class="f4">Seyyathā pi bhikkhave itthī vā puriso vā daharo yuvā maṇḍanaka-jātiko ādāse vā parisuddhe pariyodāte acche vā udapatte sakaṃ mukha-nimittaṃ pacc'avekkhamāno sace tattha passati rajaṃ vā aṅgaṇaṃ vā,||<br />
					tass'eva rajassa vā aṅgaṇassa vā,||<br />
					pahānāya vāyamati.|| ||</p>

					<p class="f4">No ce tattha passati rajaṃ vā aṅgaṇaṃ vā ten'evatta-mano hoti paripuṇṇa-saṅkappo||<br />
					'lābhā vata me paripuṇṇaṃ vata me' ti.|| ||</p>

					<p class="f4">Evam eva kho bhikkhave bhikkhuno pacc'avekkhaṇā bahū-kārā hoti kusalesu dhammesu:|| ||</p>

					<p class="f4">'Abhijjhālū <a id="pg93"><span class="f2 g"><b>[93]</b></span></a> nu kho bahulaṃ viharāmi,||<br />
					anabhijjhālū nu kho bahulaṃ viharāmi;||</p>

					<p class="f4">vyāpanna-citto nu kho bahulaṃ viharāmi,||<br />
					avyāpanna-citto nu kho bahulaṃ viharāmi;||</p>

					<p class="f4">thīna-middha-pariyuṭṭhito nu kho bahulaṃ viharāmi,||<br />
					vigata-thīna-middho nu kho bahulaṃ viharāmi;||</p>

					<p class="f4">uddhatonu kho bahulaṃ viharāmi,||<br />
					anuddhato nu kho bahulaṃ viharāmi;||</p>

					<p class="f4">vici-kiccho nu kho bahulaṃ viharāmi,||<br />
					tiṇṇa-vici-kiccho nu kho bahulaṃ viharāmi;||</p>

					<p class="f4">kodhano nu kho bahulaṃ viharāmi,||<br />
					akkodhano nu kho bahulaṃ viharāmi;||</p>

					<p class="f4">saṅkiliṭṭha-citto nu kho bahulaṃ viharāmi,||<br />
					asaṅkiliṭṭha-citto nu kho bahulaṃ viharāmi;||</p>

					<p class="f4">sāraddha-kāyo nu kho bahulaṃ viharāmi,||<br />
					asāraddha-kāyo nu kho bahulaṃ viharāmi;||</p>

					<p class="f4">kusīto nu kho bahulaṃ viharāmi,||<br />
					āraddha-viriyo nu kho bahulaṃ viharāmi;||</p>

					<p class="f4">asamāhito nu kho bahulaṃ viharāmi,||<br />
					samāhito nu kho bahulaṃ viharāmī' ti.|| ||</p>

					<p class="f4">Sace bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Abhijjhālū bahulaṃ viharāmi,||<br />
					vyāpanna-citto bahulaṃ viharāmi,||<br />
					thīna-middha-pariyuṭṭhito bahulaṃ viharāmi,||<br />
					uddhato bahulaṃ viharāmi,||<br />
					vici-kiccho bahulaṃ viharāmi,||<br />
					kodhano bahulaṃ viharāmi,||<br />
					saṃkiliṭṭha-citto bahulaṃ viharāmi,||<br />
					sāraddha-kāyo bahulaṃ viharāmi,||<br />
					kusīto bahulaṃ viharāmi,||<br />
					asamāhito bahulaṃ viharāmī' ti.|| ||</p>

					<p class="f4">Tena bhikkhave bhikkhunā tesaṃ yeva pāpakānaṃ akusalānaṃ dhammānaṃ pahānāya adhimatto chando ca vāyāmo ca ussāho ca ussoḷhhī ca appaṭīvānī ca sati ca sampajaññca karaṇīyaṃ.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, āditta-celo vā āditta-sīso vā tass'eva celassa vā sīsassa vā nibbāpanāya adhimattaṃ chandañ ca vāyāmañ ca ussāhañ ca ussoḷhiñ ca appaṭivāniñ ca satiñ ca sampajaññ ca kareyya.|| ||</p>

					<p class="f4">Evam eva kho tena bhikkhunā tesaṃ yeva pāpakānaṃ akusalānaṃ dhammānaṃ pahānāya adhimatto chando ca vāyāmo ca ussāho ca ussoḷhhi ca appaṭivānī ca sati ca sampajaññca karaṇīyaṃ.|| ||</p>

					<p class="ctr c">&#9632;</p>

					<p class="f4"><a id="pg94"><span class="f2 g"><b>[94]</b></span></a> Sace pana bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Anabhijjhālū bahulaṃ viharāmi,||<br />
					avyāpanna-citto bahulaṃ viharāmi,||<br />
					vigata-thīna-middho bahulaṃ viharāmi,||<br />
					anuddhato bahulaṃ viharāmi,||<br />
					tiṇṇa-vici-kiccho bahulaṃ viharāmi,||<br />
					akkodhano bahulaṃ viharāmi,||<br />
					asaṅkiliṭṭha-citto bahulaṃ viharāmi,||<br />
					asāraddha-kāyo bahulaṃ viharāmi,||<br />
					āraddha-viriyo bahulaṃ viharāmi,||<br />
					samāhito bahulaṃ viharāmī ti.|| ||</p>

					<p class="f4">Tena bhikkhave bhikkhunā tesuyeva kusalesu dhammesu patiṭṭhāya uttariṃ āsavānaṃ khayāya yogo karaṇīyo ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
