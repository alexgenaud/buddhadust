<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 90. The abilities of one who has destroyed the corrupting influences which give him the knowledge to know that he has destroyed the corrupting influences." />
<title>AN 10 90: Khīṇ'Āsava-Bala Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					IX: Thera-Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p90">Sutta 90</a></h4>

					<h1>Khīṇ'Āsava-Bala Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg174"><span class="f2 g"><b>[174]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.090.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho āyasmā Sāriputto yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho āyasmantaṃ Sāriputtaṃ Bhagavā etad avoca:|| ||</p>

					<p class="f4">"Kati nu kho Sāriputta khīṇ'āsavassa bhikkhuno balāni,||<br />
					yehi balehi samannāgato khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā'" ti?|| ||</p>

					<p class="ctr c">&#9632;</p>

					<p class="f4">"Dasa bhante khīṇ'āsavassa bhikkhuno balāni,||<br />
					yehi balehi samannāgato khīṇ'āsavo bhikkhu āsavānaṃ khayaṃ paṭijānāti|| ||</p>

					<p class="f4">'Khīṇā me āsavā' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamāni dasa?|| ||</p>

					<p class="f4">2. Idha bhante khīṇ'āsavassa bhikkhuno aniccato sabbe saṇkhārā||<br />
					yathā-bhūtaṃ samma-p-paññāya su-diṭṭhā honti.|| ||</p>

					<p class="f4"><a id="pg175"><span class="f2 g"><b>[175]</b></span></a> Yam pi bhante khīṇ'āsavassa bhikkhuno aniccato sabbe saṇkhārā||<br />
					yathā-bhūtaṃ samma-p-paññāya su-diṭṭhā honti,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">3. Puna ca paraṃ bhante khīṇ'āsavassa bhikkhuno aṇgāra-kās-ū-pamā kāmā||<br />
					yathā-bhūtaṃ samma-p-paññāya su-diṭṭhā honti.|| ||</p>

					<p class="f4">Yam pi bhante khīṇ'āsavassa bhikkhuno||<br />
					aṇgāra-kās-ū-pamā kāmā yathā-bhūtaṃ samma-p-paññāya su-diṭṭhā honti,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">4. Puna ca paraṃ bhante khīṇ'āsavassa bhikkhuno viveka-ninnaṃ cittaṃ hoti||<br />
					viveka-poṇaṃ||<br />
					viveka-pabbhāraṃ||<br />
					vavakaṭṭhaṃ||<br />
					nekkhamm-ā-bhirataṃ vyantī-bhūtaṃ||<br />
					sabbaso āsava-ṭ-ṭhānīyehi dhammehi.|| ||</p>

					<p class="f4">Yam pi bhante khīṇ'āsavassa bhikkhuno viveka-ninnaṃ cittaṃ hoti||<br />
					viveka-poṇaṃ||<br />
					viveka-pabbhāraṃ||<br />
					vavakaṭṭhaṃ||<br />
					nekkhamm-ā-bhirataṃ vyantī-bhūtaṃ||<br />
					sabbaso āsava-ṭ-ṭhānīyehi dhammehi,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">5. Puna ca paraṃ bhante khīṇ'āsavassa bhikkhuno cattāro sati-paṭṭhānā bhāvitā honti subhāvitā.|| ||</p>

					<p class="f4">Yam pi bhante khīṇ'āsavassa bhikkhuno cattāro sati-paṭṭhānā bhāvitā honti subhāvitā,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">6. Puna ca paraṃ bhante khīṇ'āsavassa bhikkhuno cattāro samma-p-padhānā bhāvitā honti subhāvitā.|| ||</p>

					<p class="f4">Yam pi bhante khīṇ'āsavassa bhikkhuno cattāro samma-p-padhānā bhāvitā honti subhāvitā,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">7. Puna ca paraṃ bhante khīṇ'āsavassa bhikkhuno cattāro iddhi-pādā bhāvitā honti subhāvitā.|| ||</p>

					<p class="f4">Yam pi bhante khīṇ'āsavassa bhikkhuno cattāro iddhi-pādā bhāvitā honti subhāvitā,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">8. Puna ca paraṃ bhante khīṇ'āsavassa bhikkhuno pañc'indriyāni bhāvitāni honti subhāvitāni.|| ||</p>

					<p class="f4">Yam pi bhante khīṇ'āsavassa bhikkhuno pañc'indriyāni bhāvitāni honti subhāvitāni,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">9. Puna ca paraṃ bhante khīṇ'āsavassa bhikkhuno pañca balāni <a id="pg176"><span class="f2 g"><b>[176]</b></span></a> bhāvitāni honti subhāvitāni.|| ||</p>

					<p class="f4">Yam pi bhante khīṇ'āsavassa bhikkhuno pañca-balāni bhāvitāni honti subhāvitāni,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">10. Puna ca paraṃ bhante khīṇ'āsavassa bhikkhuno satta-bojjh'aṇgā bhāvitā honti subhāvitā.|| ||</p>

					<p class="f4">Yam pi bhante khīṇ'āsavassa bhikkhuno satta-bojjh'aṇgā bhāvitā honti subhāvitā,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="ctr c">&#9632;</p>

					<p class="f4">10. Puna ca paraṃ bhante khīṇ'āsavassa bhikkhuno Ariyo Aṭṭhaṇgiko Maggo bhāvito hoti subhāvito.|| ||</p>

					<p class="f4">Yam pi bhante khīṇ'āsavassa bhikkhuno Ariyo Aṭṭhaṇgiko Maggo bhāvito hoti subhāvito,||<br />
					idam pi bhante khīṇ'āsavassa bhikkhuno balaṃ hoti,||<br />
					yaṃ balaṃ āgamma khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā' ti.|| ||</p>

					<p class="f4">Imāni kho bhante dasa khīṇ'āsavassa bhikkhuno balāni,||<br />
					yehi balehi samannāgato khīṇ'āsavo bhikkhu āsavānaṃ khayaṃ paṭijānāti:|| ||</p>

					<p class="f4">'Khīṇā me āsavā'" ti.|| ||</p>

					<p class="ctr">Thera Vaggo Catuttho</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>