<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 83. Punniya, asks why it is that sometimes the Buddha will teach and sometimes not. Gotama explains that there are ten factors involved, but that more than the simple ten factors what is needed is to see progress up the ten factors in a bhikkhu. So sometimes a teaching may be given with only some of the factors and other times not when even one is missing." />
<title>AN 10 83: Puṇṇiya Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					IX: Thera-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p83">Sutta 83</a></h4>

					<h1>Puṇṇiya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg154"><span class="f2 g"><b>[154]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.083.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Atha kho āyasmā Puṇṇiyo yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Puṇṇiyo Bhagavantaɱ etad avoca:|| ||</p>

					<p class="f4">"Ko nu kho bhante, hetu, ko paccayo,||<br />
					yena app'ekadā Tathāgataɱ Dhamma-desanā paṭibhāti,||<br />
					app'ekadā na paṭibhātī" ti?|| ||</p>

					<p class="f4">3. "Saddho ca Puṇṇiyo bhikkhu hoti,||<br />
					no ca upasankamitā,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					no ca payirupāsitā,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					no ca paripucchitā,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					no ca ohita-soto dhammaɱ suṇāti,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto dhammaɱ suṇāti ca,||<br />
					no ca sutvā dhammaɱ dhāreti,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					sutvā ca dhammaɱ dhāreti,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto dhammaɱ suṇāti ca,||<br />
					sutvā dhammaɱ dhāreti ca,||<br />
					no ca dhatānaɱ dhammānaɱ atthaɱ upapari-k-khati,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					sutvā ca dhammaɱ dhāreti,||<br />
					dhatānañ ca dhammānaɱ atthaɱ upapari-k-khati,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto dhammaɱ suṇāti ca,||<br />
					sutvā dhammaɱ dhāreti ca,||<br />
					dhatānañ ca dhammānaɱ atthaɱ upapari-k-khati,||<br />
					no ca attham <a id="pg155"><span class="f2 g"><b>[155]</b></span></a> aññāya dhammam aññāya Dhamm-ā-nu-Dhamma-paṭipanno hoti||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					sutvā ca dhammaɱ dhāreti,||<br />
					dhatānañ ca dhammānaɱ atthaɱ upapari-k-khati,||<br />
					attha aññāya dhammam aññāya Dhamm-ā-nu-Dhamma-paṭipanno ca hoti,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto dhammaɱ suṇāti ca,||<br />
					sutvā dhammaɱ dhāreti ca,||<br />
					dhatānañ ca dhammānaɱ atthaɱ upapari-k-khati,||<br />
					attham aññāya dhammam aññāya Dhamm-ā-nu-Dhamma-paṭipanno hoti||<br />
					no ca kalyāṇa-vāco hoti kalyāṇa-vākkaraṇo poriyā vācāya samannāgato vissaṭṭhāya aneḷagalāya atthassa viññāpaniyā,||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					sutvā ca dhammaɱ dhāreti,||<br />
					dhatānañ ca dhammānaɱ atthaɱ upapari-k-khati,||<br />
					attha aññāya dhammam aññāya Dhamm-ā-nu-Dhamma-paṭipanno ca hoti,||<br />
					kalyāṇa-vāco ca hoti kalyāṇa-vākkaraṇo poriyā vācāya samannāgato vissaṭṭhāya aneḷagalāya atthassa viññāpaniyā,||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="ctr c">&#9632;</p>

					<p class="f4">Saddho ca Puṇṇiyo bhikkhu hoti||<br />
					upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto dhammaɱ suṇāti ca,||<br />
					sutvā dhammaɱ dhāreti ca,||<br />
					dhatānañ ca dhammānaɱ atthaɱ upapari-k-khati,||<br />
					no ca attham aññāya dhammam aññāya Dhamm-ā-nu-Dhamma-paṭipanno hoti||<br />
					kalyāṇa-vāco hoti kalyāṇa-vākkaraṇo poriyā vācāya samannāgato vissaṭṭhāya aneḷagalāya atthassa viññāpaniyā,||<br />
					no ca sandassako hoti samādapako samuttejako sampahaɱsako sabrahma-cārīnaɱ||<br />
					n'eva tāva Tathāgataɱ Dhamma-desanā paṭibhāti.|| ||</p>

					<p class="f4">Yato ca kho Puṇṇiyo bhikkhu saddho ca||<br />
					hoti upasankamitā ca,||<br />
					payirupāsitā ca,||<br />
					paripucchitā ca,||<br />
					ohita-soto ca dhammaɱ suṇāti,||<br />
					sutvā ca dhammaɱ dhāreti,||<br />
					dhatānañ ca dhammānaɱ atthaɱ upapari-k-khati,||<br />
					attha aññāya dhammam aññāya Dhamm-ā-nu-Dhamma-paṭipanno ca hoti,||<br />
					kalyāṇa-vāco ca hoti kalyāṇa-vākkaraṇo poriyā vācāya samannāgato vissaṭṭhāya aneḷagalāya atthassa viññāpaniyā,||<br />
					sandassako ca hoti samādapako samuttejako sampahaɱsako sabrahma-cārīnaɱ||<br />
					evaɱ Tathāgataɱ Dhamma-desanā paṭibhāti.|| ||</p>

					<p class="f4">Imehi kho Puṇṇiyo, dasahi dhammehi samannāgatā ekantaɱ paṭibhānaɱ Tathāgataɱ Dhamma-desanā hotī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>