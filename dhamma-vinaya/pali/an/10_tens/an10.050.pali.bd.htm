<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 50. The Buddha instructs a number of bhikkhus who were engaged in bandying words about in unfriendly banter, as to ten things which make for friendly relations and living in unity, saying that living in discord was unworthy of those who had left home for the homeless life." />
<title>AN 10 50: Bhandana Sutta</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					V. Akkosa Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p50">Sutta 50</a></h4>

					<h1>Bhaṇḍana Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg88"><span class="f2 g"><b>[88]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.050.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena <a id="pg89"><span class="f2 g"><b>[89]</b></span></a> sambahulā bhikkhu pacchā-bhattaɱ piṇḍa-pāta-paṭikkantā upaṭṭhānasālāyaɱ sanni-sinnā sanni-patitā bhaṇḍanajātā kalahajātā vivādāpannā||<br />
					añña-maññaɱ mukhasattīhi vitudantā viharanti.|| ||</p>

					<p class="f4">Atha kho Bhagavā sāyaṇha-samayaɱ paṭisallānā vuṭṭhito yen'upaṭṭhānasālā ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Nisajja kho Bhagavā bhikkhu āmantesi:|| ||</p>

					<p class="f4">2. "Kāya nu'ttha bhikkhave etarahi kathāya sanni-sinnā,||<br />
					kā ca pana vo antarā-kathā vippakatā" ti?|| ||</p>

					<p class="f4">"Idha mayaɱ bhante pacchā-bhattaɱ piṇḍa-pāta-paṭikkantā upaṭṭhānasālāyaɱ sanni-sinnā sanni-patitā bhaṇḍanajātā kalahajātā vivādāpannā||<br />
					añña-maññaɱ mukhasattīhi vitudantā viharāmā" ti.|| ||</p>

					<p class="f4">"Na kho pan'etaɱ bhikkhave tumhākaɱ paṭirūpaɱ kula-puttānaɱ saddhā agārasmā anagāriyaɱ pabba-jitānaɱ,||<br />
					yaɱ tumhe bhaṇḍanajātā kalahajātā vivādāpannā,||<br />
					añña-maññaɱ mukhasantīhi vitudantā vihareyyātha."|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Dasa yime bhikkhave dhammā sārāṇiyā piya-karaṇā garu-karaṇā saŋgahāya avivādāya sāmaggiyā ekī-bhāvāya saŋvattanti.|| ||</p>

					<p class="f4">Katame dasa?|| ||</p>

					<p class="f4">3. Idha, bhikkhave, bhikkhu sīlavā hoti,||<br />
					Pātimokkha-saŋvara-saɱvuto viharati,||<br />
					ācāra-gocara-sampanno,||<br />
					anumattesu vajjesu bhaya-dassāvī samādāya sikkhati sikkhā-padesu.|| ||</p>

					<p class="f4">Yam pi bhikkhave bhikkhu sīlavā hoti,||<br />
					Pātimokkha-saŋvara-saɱvuto viharati,||<br />
					ācāra-gocara-sampanno,||<br />
					anumattesu vajjesu bhaya-dassāvī samādāya sikkhati sikkhā-padesu,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">4. Puna ca paraɱ bhikkhave bhikkhu bahu-s-suto hoti suta-dharo suta-sannī-cayo,||<br />
					ye te dhammā ādi-kalyāṇā majjhe-kalyāṇā pariyosāna-kalyāṇā sātthaɱ savyañ janaɱ kevala paripuṇṇaɱ parisuddhaɱ Brahma-cariyaɱ abhivadanti,||<br />
					tathā-rūpāssa dhammā bahu-s-sutā honti dhatā vacasā <a id="pg90"><span class="f2 g"><b>[90]</b></span></a> paricitā,||<br />
					manas-ā-nupekkhitā,||<br />
					diṭṭhiyā suppaṭi-viddhā.|| ||</p>

					<p class="f4">Yam pi bhikkhave bhikkhu bahu-s-suto hoti suta-dharo suta-sannī-cayo,||<br />
					ye te dhammā ādi-kalyāṇā majjhe-kalyāṇā pariyosāna-kalyāṇā sātthaɱ savyañ janaɱ kevala paripuṇṇaɱ parisuddhaɱ Brahma-cariyaɱ abhivadanti,||<br />
					tathā-rūpāssa dhammā bahu-s-sutā honti dhatā vacasā paricitā,||<br />
					manas-ā-nupekkhitā,||<br />
					diṭṭhiyā suppaṭi-viddhā,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">5. Puna ca paraɱ bhikkhave bhikkhu kalyāṇa-mitto hoti kalyāṇa-sahāyo kalyāṇa-sampavaŋko.|| ||</p>

					<p class="f4">Yam pi bhikkhave bhikkhu kalyāṇa-mitto hoti kalyāṇa-sahāyo kalyāṇa-sampavaḍko,<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">6. Puna ca paraɱ bhikkhave bhikkhu suvaco hoti sovacassa-karaṇehi dhammehi samannāgato,||<br />
					khamo padakkhiṇāggāhī anusāsaniɱ.|| ||</p>

					<p class="f4">Yam pi bhikkhave bhikkhu suvaco hoti sovacassa-karaṇehi dhammehi samannāgato,||<br />
					khamo pada-k-khiṇaggāhī anusāsaniɱ,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati|| ||</p>

					<p class="ctr c">&#9632;</p>

					<p class="f4">7. Puna ca paraɱ bhikkhave bhikkhu yāni tāni sabrahma-cārīnaɱ uccāvacāni kiɱ-karaṇīyāni,||<br />
					tattha dakkho hoti analaso tatrūpāyāya vīmaɱsāya samannāgato alaɱ kātuɱ alaɱ saɱvidhātuɱ.|| ||</p>

					<p class="f4">Yam pi bhikkhave bhikkhu yāni tāni sabrahma-cārīnaɱ uccāvacāni kiɱ-karaṇīyāni,||<br />
					tattha dakkho hoti analaso tatrūpāyāya vīmaɱsāya samannāgato alaɱ kātuɱ alaɱ saɱvidhātuɱ,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">8. Puna ca paraɱ bhikkhave bhikkhu dhammakāmo hoti piya-samudāhāro abhidhamme abhivinaye uḷāra-pāmujjo.|| ||</p>

					<p class="f4">Yam pi bhikkhave bhikkhu dhammakāmo hoti piya-samudāhāro abhidhamme abhivinaye uḷāra-pāmujjo,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">9. Puna ca paraɱ bhikkhave bhikkhu āraddha-viriyo viharati akusalānaɱ dhammānaɱ pahānāya kusalānaɱ dhammānaɱ upasampadāya thāmavā daḷha-parakkamo anikkhitta-dhuro kusalesu dhammesu.|| ||</p>

					<p class="f4">Yam pi bhikkhave bhikakhu āraddha-viriyo viharati akusalānaɱ dhammānaɱ <a id="pg91"><span class="f2 g"><b>[91]</b></span></a> pahānāya kusalānaɱ dhammānaɱ upasampadāya thāmavā daḷha-parakkamo anikkhitta-dhuro kusalesu dhammesu,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">10. Puna ca paraɱ bhikkhave bhikkhu santuṭṭho hoti itar'ītara-cīvara-piṇḍa-pāta-sen'āsana-gilāna-paccaya-bhesajja-parikkhārena.|| ||</p>

					<p class="f4">Yam pi bhikkhave bhikkhu santuṭṭho hoti itar'ītara-cīvara-piṇḍa-pāta-sen'āsana-gilāna-paccaya-bhesajja-parikkhārena,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">11. Puna ca paraɱ bhikkhave bhikkhu satimā hoti paramena sati-nepakkena samannāgato cira-katam pi cira-bhāsitam pi saritā anussaritā.|| ||</p>

					<p class="f4">Yam pi bhikkhave bhikkhu satimā hoti paramena sati-nepakkena samannāgato cira-katam pi cira-bhāsitam pi saritā anussaritā,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="ctr c">&#9632;</p>

					<p class="f4">12. Puna ca paraɱ bhikkhave bhikkhu paññavā hoti uday'attha-gāminiyā paññāya samannāgato ariyāya nibbedhi-kāya sammā dukkha-k-khaya-gāminiyā.|| ||</p>

					<p class="f4">Yam pi bhikkhave bhikkhu paññavā hoti uday'attha-gāminiyā paññāya samannāgato ariyāya nibbedhi-kāya sammā dukkha-k-khaya-gāminiyā,||<br />
					ayam pi dhammo sārāṇīyo piya-karaṇo garu-karaṇo saŋgahāya avivādāya sāmaggiyā ekī-bhāvāya saŋvattati.|| ||</p>

					<p class="f4">Ime kho bhikkhave dasa dhammā sārāṇīyā piya-karaṇā garu-karaṇā saŋgahāya avivādāya sāmaggiyā ekī-bhāvāya saŋvattantī ti.|| ||</p>

					<p class="ctr">Akkosa Vagga Pañcamo</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>