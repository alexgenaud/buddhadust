<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 98. Ten attributes of a Thera (a bhikkhu of long standing) wherewith he is able to live happily wherever he lives." />
<title>AN 10 98: Thera Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					X: Upāsaka-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p98">Sutta 98</a></h4>

					<h1>Thera Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg201"><span class="f2 g"><b>[201]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.098.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Dasahi bhikkhave dhammehi samannāgato thero bhikkhu yassaɱ yassaɱ disāyaɱ viharati,||<br />
					phāsuyeva viharati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamehi dasahi?|| ||</p>

					<p class="f4">Thero hoti||<br />
					rattaññū cira-pabba-jito.|| ||</p>

					<p class="ctr c">&#9632;</p>

					<p class="f4">Sīlavā hoti||<br />
					pātimonkha-saŋvara saɱvuto viharati||<br />
					ācāra-gocara sampanno||<br />
					aṇumattesu vajjse bhaya-dassāvī||<br />
					samādāya sikkhati sikkhā-padesu.|| ||</p>

					<p class="ctr c">&#9632;</p>

					<p class="f4">Bahu-s-suto hoti||<br />
					suta-dharo suta-sannī-cayo||<br />
					ye te Dhammā ādi kalyāṇā||<br />
					majjhe kalyāṇā||<br />
					pariyosāna kalyāṇā sātthaɱ||<br />
					savyañ janaɱ kevala-paripuṇṇaɱ||<br />
					parisuddhaɱ Brahma-cariyaɱ abhivadanti,||<br />
					tathā-rūpāssa dhammā bahu-s-sutā honti dhatā,||<br />
					vacasā paricitā,||<br />
					manas-ā-nupekkhitā,||<br />
					diṭṭhiyā suppaṭi-viddhā.|| ||</p>

					<p class="ctr c">&#9632;</p>

					<p class="f4">Ubhayāni kho pan'assa Pātimokkhāni vitthārena svāgatāni honti||<br />
					su-vibhattāni su-p-pavattīni su-vinicchitāni suttaso anuvyañjanaso.|| ||</p>

					<p class="ctr c">&#9632;</p>

					<p class="f4">Adhikaraṇa samuppāda-vūpasama-kusalo hoti.|| ||</p>

					<p class="ctr c">&#9632;</p>

					<p class="f4">Dhamma-kāmo hoti piya-samudācāro,||<br />
					abhidhamme abhivinaye uḷāra-pāmujjo,|| ||</p>

					<p class="ctr c">&#9632;</p>

					<p class="f4">Santuṭṭho hoti||<br />
					itar'ītara-cīvara-piṇḍa-pāta-sen'āsana-gilāna-paccaya-bhesajja-parikkhārena.|| ||</p>

					<p class="ctr c">&#9632;</p>

					<p class="f4">Pāsādiko hoti||<br />
					abhikkante paṭikkante||<br />
					susaɱvuto antaraghare pi nisajjāya.|| ||</p>

					<p class="ctr c">&#9632;</p>

					<p class="f4">Catunnaɱ jhānānaɱ ābhiceta-sikānaɱ||<br />
					diṭṭha-dhamma-sukha-vihārānaɱ||<br />
					nikāma-lābhī hoti||<br />
					akiccha-lābhī||<br />
					akasira-lābhī.|| ||</p>

					<p class="ctr c">&#9632;</p>

					<p class="f4">Āsavānañ ca khayā||<br />
					anāsavaɱ ceto-vimuttiɱ||<br />
					paññā-vimuttiɱ||<br />
					diṭṭhe'va dhamme sayaɱ abhiññā sacchi-katvā||<br />
					upasampajja viharati.|| ||</p>

					<p class="f4">Imehi kho bhikkhave dasahi dhammehi samannāgato thero bhikkhu yassaɱ yassaɱ disāyaɱ viharati phāsuyeva viharatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>