<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Tens, Sutta 115. The Buddha states that both what is and what is not good form and the goal should be understood and then retires to his cell. The bhikkhus ask Ānanda to elaborate. Ānanda enumerates ten general areas to be considered good form and which are the goal and ten which are not good form and which are not the goal." />
<title>AN 10 115: Tatiya Adhamma Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					X. Dasaka-Nipāta<br />
					XII: Paccorohaṇī-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p115">Sutta 115</a></h4>

					<h1>Tatiya Adhamma Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg224"><span class="f2 g"><b>[224]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.115.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Adhammo ca bhikkhave veditabbo,||<br />
					dhammo ca,||<br />
					anattho ca veditabbo attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho <a id="pg225"><span class="f2 g"><b>[225]</b></span></a>||<br />
					tathā paṭipajjitabban" ti.|| ||</p>

					<p class="f4">Idam avoca Bhagavā||<br />
					idaɱ vatvā Sugato uṭṭhāy āsanā vihāraɱ pāvisi.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Atha kho tesaɱ bhikkhūnaɱ acira-pakkantassa||<br />
					Bhagavato etad ahosi:|| ||</p>

					<p class="f4">"Idaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho.|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā" ti?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho tesaɱ bhikkhunaɱ etad ahosi:|| ||</p>

					<p class="f4">"Ayaɱ kho āyasmā Ānando Satthu c'eva saɱvaṇṇito,||<br />
					sambhāvito ca viññūnaɱ sabrahma-cārīnaɱ,||<br />
					pahoti cāyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ.|| ||</p>

					<p class="f4">Yan nūna mayaɱ yen'āyasmā Ānando ten'upasankameyyāma.|| ||</p>

					<p class="f4">Upasaŋkamitvā āyasmantaɱ Ānandaɱ etam atthaɱ puccheyyāma.|| ||</p>

					<p class="f4">Yathā no āyasmā Ānando vyākarissati,||<br />
					tathā naɱ dhāressāmā" ti.|| ||</p>

					<p class="f4">4. Atha kho te bhikkhu yen'āyasmā Ānando ten'upasankamiɱsu.|| ||</p>

					<p class="f4">Upasaŋkamitavā āyasmatā Ānandena saddhiɱ sammodiɱsu,||<br />
					sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhu āyasmantaɱ Ānandaɱ etad avocuɱ:|| ||</p>

					<p class="f4">"Idaɱ kho no āvuso Ānanda Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Tesaɱ no āvuso amhākaɱ acira-pakkantassa Bhagavato etad ahosi:|| ||</p>

					<p class="f4">'Idaɱ kho no āvuso Bhagavā <a id="pg226"><span class="f2 g"><b>[226]</b></span></a> saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">"Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban" ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā' ti?|| ||</p>

					<p class="f4">Tesaɱ no āvuso amhākaɱ etad ahosi:|| ||</p>

					<p class="f4">'Ayaɱ kho āyasmā Ānando satthū c'eva saɱvaṇṇito sambhāvito ca viññūnaɱ sabrahma-cārīnaɱ,||<br />
					pahoti cāyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ.|| ||</p>

					<p class="f4">Yan nūna mayaɱ yen'āyasmā Ānando ten'upasankameyyāma,||<br />
					upasankamitvā āyasmantaɱ Ānandaɱ etam atthaɱ puccheyyāma.|| ||</p>

					<p class="f4">Yathā no āyasmā Ānando vyākarissati,||<br />
					tathā naɱ dhāreyyāmā' ti.|| ||</p>

					<p class="f4">Vibhajitu āyasmā Ānando" ti.|| ||</p>

					<p class="ctr c">&#9632;</p>

					<p class="f4">5. "Seyyathā pi āvuso puriso sāratthiko sāragavesī sārapariyesanaɱ cara-māno mahato rūkkhassa tiṭṭhato sāravato ati-k-kamm eva mūlaɱ ati-k-kamma khandhaɱ sākhāpalāse sāraɱ pariyesitabbaɱ maññeyya,||<br />
					evaɱ sampadam idaɱ.|| ||</p>

					<p class="f4">Āyasmantānaɱ satthari sammukhībhūte taɱ Bhagavantaɱ atisitvā amhe etam atthaɱ paṭipucchitabbaɱ maññatha.|| ||</p>

					<p class="f4">So h'āvuso Bhagavā jānaɱ jānāti,||<br />
					passaɱ passati,||<br />
					cakkhubhūto||<br />
					ñāṇabhūto||<br />
					dhammabhūto||<br />
					brahmabhūto||<br />
					vattā pavattā atthassa ninnetā amatassa dātā dhammassāmī Tathāgato.|| ||</p>

					<p class="f4">So c'eva pan'etassa kālo ahosi,||<br />
					yaɱ tumhe Bhagavantaɱ yeva upasankamitvā <a id="pg227"><span class="f2 g"><b>[227]</b></span></a> etam atthaɱ puccheyyātha.|| ||</p>

					<p class="f4">Yathā vo Bhagavā vyākareyya,||<br />
					tathā naɱ dhāreyyathā" ti.|| ||</p>

					<p class="ctr c">&#9632;</p>

					<p class="f4">6. "Addhāvuso Ānanda Bhagavā jānaɱ jānāti,||<br />
					passaɱ passati,||<br />
					cakkhubhūto||<br />
					ñāṇabhūto||<br />
					dhammabhūto||<br />
					brahmabhūto||<br />
					vattā pavattā atthassa ninnetā amatassa dātā dhammasāmi Tathāgato.|| ||</p>

					<p class="f4">So c'eva panetassa kālo ahosi,||<br />
					yaɱ mayaɱ Bhagavantaɱ yeva upasankamitvā etam atthaɱ puccheyyāma.|| ||</p>

					<p class="f4">Yathā no Bhagavā vyākareyya,||<br />
					tathā naɱ dhāreyyāma.|| ||</p>

					<p class="f4">Api c'āyasmā Ānando Satthu c'eva saɱvaṇṇito,||<br />
					sambhāvito ca viññūnaɱ sabirahmacārīnaɱ,||<br />
					pahoti c'āyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ.|| ||</p>

					<p class="f4">Vibhajat'āyasmā Ānando agarukaritvā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">7. "Tena h'āvuso suṇātha sādhukaɱ manasi-karotha bhāsissāmī" ti.|| ||</p>

					<p class="f4">"Evam āvuso" ti kho te bhikkhu āyasmato Ānandassa paccassosuɱ.|| ||</p>

					<p class="f4">Āyasmā Ānando etad avoca:|| ||</p>

					<p class="f4">"Yaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="ctr c">&#9632;</p>

					<p class="f4">Katamo c'āvuso adhammo,||<br />
					katamo ca dhammo,||<br />
					katamo ca anattho,||<br />
					katamo ca attho?|| ||</p>

					<p class="ctr c">&#9632;</p>

					<p class="f4">"Micchā-diṭṭhi āvuso adhammo,<br />
					sammā-diṭṭhi dhammo,||<br />
					ye ca micchā-diṭṭhi-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-diṭṭhi-paccayā ca aneke kusalā dhammā bhāvanā-pāripūriɱ gacchanti,<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-saŋkappo āvuso adhammo,||<br />
					sammā-saŋkappo dhammo,||<br />
					ye ca micchā-saŋkappa-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-saŋkappa-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-vācā āvuso adhammo,||<br />
					sammā-vācā <a id="pg228"><span class="f2 g"><b>[228]</b></span></a> dhammo,||<br />
					ye ca micchā-vācā-paccayā ca aneke akusalā dhammā sambhavanti,<br />
					ayaɱ anattho,||<br />
					sammā-vācā-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-kammanto āvuso adhammo,||<br />
					sammā-kammanto dhammo,||<br />
					ye ca micchā-kammanta-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-kammanta-paccayā ca aneke kusalā dhammā bhāvanā-pāripūriɱ gacchanti, ayaɱ attho.|| ||</p>

					<p class="ctr c">&#9632;</p>

					<p class="f4">Micchā-ājīvo āvuso adhammo,||<br />
					sammā-ājīvo dhammo,||<br />
					ye ca micchā-ājīva-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-ājīva-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micachā-vāyāmo āvuso adhammo,||<br />
					sammā-vāyāmo dhammo,||<br />
					ye ca micchā-vāyāma-paccayā aneke pāpākā akusalā dhammā sambhavanti,<br />
					ayaɱ anattho,||<br />
					sammā-vāyāma-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-sati āvuso adhammo,||<br />
					sammā-sati dhammo,||<br />
					ye ca micchā-sati-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-sati-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-samādhi āvuso adhammo,||<br />
					sammā-samādhi dhammo,||<br />
					ye ca micchā-samādhi-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-samādhi-paccayā aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-ñāṇaɱ āvuso adhammo,||<br />
					sammā-ñāṇaɱ dhammo,||<br />
					ye ca micchā-ñāṇaɱpaccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-ñāṇaɱpaccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Micchā-vimutti āvuso adhammo,||<br />
					sammā-vimuttidhammo,||<br />
					ye ca micchā-vimutti-paccayā aneke pāpakā akusalā dhammā sambhavanti,<br />
					ayaɱ anattho,||<br />
					sammā-vimutti-paccayā ca aneke kusalā dhammā bhāvanā-pāripūriɱ gacchanti,||<br />
					ayaɱ attho.|| ||</p>

					<p class="ctr c">&#9632;</p>

					<p class="f4">Yaɱ kho no āvuso Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho:|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Imassa kho ahaɱ āvuso Bhagavatā saŋkhittena uddesassa uddiṭṭhassa vitthārena atthaɱ avibhattassa evaɱ vitthārena atthaɱ ājānāmi.|| ||</p>

					<p class="f4">Ākaŋkamānā ca pana tumhe āvuso Bhagavantaɱ yeva upasankamitvā etam atthaɱ puccheyyātha.|| ||</p>

					<p class="f4">Yathā vo Bhagavā vyākaroti||<br />
					tathā naɱ dhāreyyathā" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Evam āvuso" ti||<br />
					kho te bhikkhu āyasmato Ānandassa bhāsitaɱ abhinan'ditvā anumo-ditvā uṭṭhāy āsanā yena Bhagavā ten'upasankamiɱsu.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinnā kho te bhikkhu Bhagavantaɱ etad avocuɱ:|| ||</p>

					<p class="f4">9. "Yaɱ kho no bhante Bhagavā saŋkhittena uddesaɱ uddisitvā vitthārena atthaɱ avibhajitvā uṭṭhāy āsanā vihāraɱ paviṭṭho|| ||</p>

					<p class="f4">'Adhammo ca bhikkhave veditabbo,||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Tesaɱ no bhante amhākaɱ acira-pakkantassa Bhagavato etad ahosi:|| ||</p>

					<p class="f4">"Idaɱ kho no āvuso Bhagavā saŋkhittena uddesaɱ uddisitvā <a id="pg229"><span class="f2 g"><b>[229]</b></span></a> vitthārena atthaɱ avibhajitvā uṭṭhāy āsanā vihāraɱ paviṭṭho|| ||</p>

					<p class="f4">'Adhammo ca bhikkhave veditabbo||<br />
					dhammo ca,||<br />
					anattho ca veditabbo||<br />
					attho ca,||<br />
					adhammañ ca viditvā Dhammañ ca,||<br />
					anatthañ ca viditvā atthañ ca,||<br />
					yathā dhammo||<br />
					yathā attho||<br />
					tathā paṭipajjitabban' ti.|| ||</p>

					<p class="f4">Ko nu kho imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajeyyā" ti?|| ||</p>

					<p class="f4">Tesaɱ no bhante amhākaɱ etad ahosi:|| ||</p>

					<p class="f4">"Ayaɱ kho āyasmā Ānando Satthu c'eva saɱvaṇṇito,||<br />
					sambhāvito ca viññūnaɱ sabrahma-cārīnaɱ,||<br />
					pahoti c'āyasmā Ānando imassa Bhagavatā saŋkhittena uddesassa uddiṭṭhassa vitthārena atthaɱ avibhattassa vitthārena atthaɱ vibhajituɱ.|| ||</p>

					<p class="f4">Yan nūna mayaɱ yen'āyasmā Ānando ten'upasankameyyāma,||<br />
					upasankamitvā āyasmā Ānandaɱ etam atthaɱ puccheyyāma.|| ||</p>

					<p class="f4">Yathā no āyasmā Ānando vyākarissati,||<br />
					tathā naɱ dhāressāmā ti.|| ||</p>

					<p class="f4">Atha kho mayaɱ bhante yen'āyasmā Ānando ten'upasankamimha,||<br />
					upasankamitvā āyasmantaɱ Ānandaɱ etam atthaɱ apucchimha.|| ||</p>

					<p class="f4">Tesaɱ no bhante āyasmatā Ānandena||<br />
					imehi ākārehi||<br />
					imehi padehi||<br />
					imehi vyañjanehi attho suvibhatto" ti.|| ||</p>

					<p class="ctr c">&#9632;</p>

					<p class="f4">10. "Sādhu sādhu bhikkhave||<br />
					paṇḍito bhikkhave Ānando,||<br />
					mahā-pañño bhikkhave Ānando||<br />
					Maɱ ce pi tumhe bhikkhave upasankamitvā etam atthaɱ puccheyyātha,||<br />
					aham pi c'etaɱ evam eva vyākaryeyaɱ.|| ||</p>

					<p class="f4">Yathā taɱ Ānandena vyākataɱ||<br />
					eso cetassa attho,||<br />
					evañ ca naɱ dhāreyyāthā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>