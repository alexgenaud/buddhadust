<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Tens, Sutta 18. Ten things that are protections for the seeker with the additional protection that having these protections the bhikkhus are inclined to instruct and guide such a seeker." />
<title>AN 10 18: Dutiya Nātha-Karaṇa Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					X. Dasaka-Nipāta<br />
					II. Nātha Vagga</i></h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p18">Sutta 18</a></h4>

					<h1>Dutiya Nātha-Karaṇa Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg25"><span class="f2 g"><b>[25]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.018.wood.pts.htm#p1">pts</a>][<a href="../../../../dhamma-vinaya/wp/an/10_tens/an10.018.bodh.wp.htm#p1">bodh</a>][<a href="../../../../dhamma-vinaya/ati/an/10_tens/an10.018.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Sanāthā bhikkhave viharatha,||<br />
					mā anāthā, dukkhaṃ bhikkhave anātho viharati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Dasa ime gakkhave nātha-karaṇā dhammā.|| ||</p>

					<p class="f4">Katame dasa?|| ||</p>

					<p class="f4">3. Idha, bhikkhave, bhikkhu sīlavā hoti||<br />
					Pātimokkha-saṃvara-saṃvuto viharati ācāra-gocara-sampanno,||<br />
					aṇumattesu vajjesu bhaya-dassāvī samādāya sikkhati sikkhā-padesu.|| ||</p>

					<p class="f4">'Sīlavā vatāyaṃ bhikkhu hoti||<br />
					Pātimokkha saṃvara-saṃvuto viharati ācāra-gocara-sampanno,||<br />
					aṇumattesu vajjse bhaya-dassāvī samādāya sikkhati sikkhā-padesū' ti,||</p>

					<p class="f4">therā pi naṃ bhikkhu <a id="pg26"><span class="f2 g"><b>[26]</b></span></a> vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">4. Puna ca paraṃ bhikkhave bhikkhu bahu-s-suto hoti suta-dharo suta-sannī-cayo,||<br />
					ye te dhammā ādi-kalyāṇā majjhe-kalyāṇā pariyosāna-kalyāṇā sātthā,||<br />
					savyañjanā kevala-paripuṇṇaṃ parisuddhaṃ Brahma-cariyaṃ abhivadanti,||<br />
					tathā-rūpassa dhammā bahu-s-sutā honti dhatā vacasā parivitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">'Bahu-s-suto vatāyaṃ bhikkhu suta-dharo suta-sannī-cayo,||<br />
					ye te dhammā ādi-kalyāṇā majjhe-kalyāṇā pariyosāna-kalyāṇā sātthā,||<br />
					savyañjanā kevala-paripuṇṇaṃ parisuddhaṃ Brahma-cariyaṃ abhivadanti,||<br />
					tathā-rūpassa dhammā bahu-s-sutā honti dhatā vacasā parivitā manas-ā-nupekkhitā diṭṭhiyā suppaṭi-viddhā' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu, no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">5. Puna ca paraṃ bhikkhave bhikkhu kalyāṇa-mitto hoti kalyāṇa-sahāyo kalyāṇa-sampavaṇko.|| ||</p>

					<p class="f4">'Kalyāṇa-mitto vatāyaṃ bhikkhu kalyāṇa-sahāyo kalyāṇa-sampavaṇko, ti|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkhā kusalesu dhammesu,||<br />
					no parihāni,||<br />
					ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">6. Puna ca paraṃ bhikkhave bhikkhu suvaco hoti sovacassa-karaṇehi dhammehi samannāgato khamo padakakkhiṇaggāhī anusāsaniṃ.|| ||</p>

					<p class="f4">'Suvaco vatāyaṃ bhikkhu sovacassa-karaṇehi dhammehi samannāgato khamo padakkhiṇaggāhī anusāsanin' ti,|| ||</p>

					<p class="f4">therā pi naṃ bhikkhu vattabbaṃ <a id="pg27"><span class="f2 g"><b>[27]</b></span></a> anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">7. Puna ca paraṃ bhikkhave bhikkhu yāni tāni sabrahma-cārīnaṃ uccāvacāni kiṃ-karaṇīyāni,||<br />
					tattha dakkho hoti analaso,||<br />
					tatrūpāyāya vīmaṃsāya samannāgato alaṃ kātuṃ alaṃ saṃvidhātuṃ.|| ||</p>

					<p class="f4">'Yāni tāni sabrahma-cārīnaṃ uccāvacāni kiṃ-karaṇīyāni,||<br />
					tattha dakkho vatāyaṃ bhikkhu analaso||<br />
					tatrūpāyāya vīmaṃsāya samannāgato alaṃkātuṃ alaṃ saṃvidhātun' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">8. Puna ca paraṃ bhikkhave bhikkhu dhammakāmo hoti piya-samudāhāro,||<br />
					abhidhamme abhivinaye uḷārapāmojjo.|| ||</p>

					<p class="f4">'Dhamma-kāmo vatāyaṃ bhikkhu piya-samudāhāro abhidhamme abhivinaye uḷārapāmojjo' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">9. Puna ca paraṃ bhikkhave bhikkhu āraddha-viriyo viharati akusalānaṃ dhammānaṃ pahānāya,||<br />
					kusalānaṃ dhammānaṃ upasampadāya thāmavā daḷha-parakkamo anikkhitta-dhuro kusalesu dhammesu.|| ||</p>

					<p class="f4">'Āraddha-viriyo vatāyaṃ bhikkhu viharati akusalānaṃ dhammānaṃ pahānāya||<br />
					<a id="pg28"><span class="f2 g"><b>[28]</b></span></a> kusalānaṃ dhammānaṃ upasampadāya thāmavā daḷha-parakkamo anikkhitta-dhuro kusalesu dhammesu' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">10. Puna ca paraṃ bhikkhave bhikkhu santuṭṭho hoti||<br />
					itarītara-cīvara-piṇḍa-pāta-sen'āsana-gilāna-paccaya-bhesajja-parikkhārena.|| ||</p>

					<p class="f4">'Santuṭṭho vatāyaṃ bhikkhu itar'ītara-cīvara-piṇḍa-pātasen'āsana-gilāna-paccaya-bhesajja-parikkhārenā' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">11. Puna ca paraṃ bhikkhave bhikkhu satimā hoti paramena sati-nepakkena samannāgato cira-katam pi||<br />
					cira-bhāsitam pi saritā anussaritā.|| ||</p>

					<p class="f4">'Satimā vatāyaṃ bhikkhu paramena sati-nepakkena samannāgato cira-katam pi||<br />
					cira-bhāsitam pi saritā anussaritā' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p class="ctr c">&#9632;</p>

					<p class="f4">12. Puna ca paraṃ bhikkhave bhikkhu paññavā hoti uday'attha-gāminiyā||<br />
					paññāya samannāgato ariyāya nibbedhi-kāya sammā dukkha-k-khaya-gāminiyā.|| ||</p>

					<p class="f4">'Paññavā vatāyaṃ bhikkhu uday'attha-gāminiyā,||<br />
					paññāya samannāgato ariyāya nibbedhi-kāya
					sammā dukkha-k-khaya-gāminiyā' ti,|| ||</p>

					<p class="f4">therā pi naṃ bhikkhu vattabbaṃ anusāsitabbaṃ maññanti||<br />
					majjhamā pi bhikkhu naṃ bhikkhu vattabbaṃ anusāsitabbaṃ maññanti||<br />
					navā pi naṃ bhikkhu vattabbaṃ <a id="pg29"><span class="f2 g"><b>[29]</b></span></a> anusāsitabbaṃ maññanti.|| ||</p>

					<p class="f4">Tassa ther-ā-nukampitassa majjham-ā-nukampitassa nav-ā-nukampitassa vuddhi yeva pāṭikaṇkā kusalesu dhammesu,||<br />
					no parihāni.|| ||</p>

					<p class="f4">Ayam pi dhammo nātha-karaṇo.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Sanāthā bhikkhave viharatha,||<br />
					mā anāthā, dukkhaṃ bhikkhave anātho viharati.|| ||</p>

					<p class="f4">Ime kho bhikkhave dasa-nātha-karaṇā dhammā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
