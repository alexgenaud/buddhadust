<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Tens, Sutta 209. A brahmin asks about the reasons some people are reborn in low states and others in high states. Ten reasons for each case are given." />
<title>AN 10 209: Adhamma-Cariyā Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					X. Dasaka-Nipāta<br />
					XXI: Kara-Ja-Kāya-Vagga</h4>

					<h4 class="ctr"><a href="../../../../backmatter/indexes/sutta/an/idx_10_dasakanipata.htm#p209">Sutta 209</a></h4>

					<h1>Adhamma-Cariyā Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg301"><span class="f2 g"><b>[301]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/10_tens/an10.209.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Atha kho aññataro brāhmaṇo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so brāhmaṇo Bhagavantaɱ etad avoca:|| ||</p>

					<p class="f4">"Ko nu kho bho Gotama hetu,||<br />
					ko paccayo,||<br />
					yena-m-idh'ekacce sattā kāyassa bhedā param maraṇā apāyaɱ duggatiɱ vinipātaɱ Nirayaɱ upapajjantī" ti?|| ||</p>

					<p class="f4">"Adhamma-cariyā||<br />
					visama-cariyā hetu||<br />
					kho brāhmaṇa evam idh'ekacce sattā kāyassa bhedā param maraṇā apāyaɱ duggatiɱ vinipātaɱ Nirayaɱ upapajjantī" ti.|| ||</p>

					<p class="f4">"Ko pana bho Gotama hetu,||<br />
					ko paccayo,||<br />
					yena-m-idh'ekacce sattā kāyassa <a id="pg302"><span class="f2 g"><b>[302]</b></span></a> bhedā param maraṇā sugatiɱ saggaɱ lokaɱ upapajjantī" ti?|| ||</p>

					<p class="f4">"Dhamma-cariyā||<br />
					sama-cariyā hetu||<br />
					kho brāhmaṇa evam idh'ekacce sattā kāyassa bhedā param maraṇā sugatiɱ saggaɱ lokaɱ upapajjantī" ti.|| ||</p>

					<p class="f4">"Na kho ahaɱ imassa bhoto Gotamassa saṅkhittena bhāsitassa vitthārena atthaɱ ājānāmi.|| ||</p>

					<p class="f4">Sādhu me bhavaɱ Gotamo tathā dhammaɱ desetu,||<br />
					yathā'haɱ imassa bhoto Gotamassa saṅkhittena bhāsitassa vitthārena atthaɱ ājāneyyan" ti.|| ||</p>

					<p class="f4">"Tena hi brāhmaṇa, suṇāhi, sādhukaɱ mana-sikarohi bhāsissāmī" ti.|| ||</p>

					<p class="f4">"Evaɱ bho" ti kho so brāhmaṇo Bhagavato paccassosi.|| ||</p>

					<p class="f4">Bhagavā etad avoca:|| ||</p>

					<p class="f4">2. "Tividhā kho brāhmaṇa, kāyena adhamma-cariyā visama-cariyā hoti.|| ||</p>

					<p class="f4">Catubbidhā vācāya adhamma-cariyā visama-cariyā hoti.|| ||</p>

					<p class="f4">Tividhā manasā adhamma-cariyā visama-cariyā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa, tividhā kāyena adhamma-cariyā visama-cariyā hoti?|| ||</p>

					<p class="f4">Idha, bhikkhave, ekacco pāṇ-ā-tipātī hoti||<br />
					luddo lohitapāṇī hatapahate niviṭṭho adayā-panno sabba-pāṇabhūtesu.|| ||</p>

					<p class="ctr c">&#9632;</p>

					<p class="f4">Idha pana bhikkhave ekacco adinn'ādāyī hoti yaɱ taɱ parassa para-citt'ūpakaraṇaɱ gāmagataɱ vā arañña-gataɱ va,||<br />
					taɱ adinnaɱ theyya-saṅkhātaɱ ādātā hoti,|| ||</p>

					<p class="ctr c">&#9632;</p>

					<p class="f4">Kāmesu micchā-cārī hoti,||<br />
					yā tā māturakkhitā piturakkhitā bhāturakkhitā bhagiṇirakkhitā ñātirakkhitā dhammarakkhitā sassāmikā saparidaṇḍā antamaso mālāgulaparikkhittā pi,||<br />
					tathā-rūpāsu cārittaɱ āpajjitā hoti.|| ||</p>

					<p class="f4">Evaɱ kho brāhmaṇa, tividhā kāyena adhamma-cariyā visama-cariyā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa catubbidhā vācāya adhamma-cariyā visama-cariyā hoti?|| ||</p>

					<p class="f4">Musā-vādī hoti,||<br />
					sabhāgato vā parisagato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho|| ||</p>

					<p class="f4">'Eh'ambho purisa yaɱ jānāsi,||<br />
					taɱ vadehī' ti.|| ||</p>

					<p class="f4">So ajānaɱ vā 'Āhaɱ jānāmī' ti,||<br />
					jānaɱ vā 'Āhaɱ na jānāmī' ti,||<br />
					apassaɱ vā 'Āhaɱ passāmī' ti,||<br />
					passaɱ vā 'Āhaɱ na passāmī' ti.|| ||</p>

					<p class="f4">Iti attahetu vā||<br />
					parahetu vā||<br />
					āmisa-kiñcikkha-hetu vā||<br />
					sampajānamusā bhāsitā hoti.|| ||</p>

					<p class="ctr c">&#9632;</p>

					<p class="f4">Pisunā-vāco hoti,||<br />
					ito sutvā amutra akkhātā imesaɱ bhedāya,||<br />
					amutra vā sutvā imesaɱ akkhātā amūsaɱ bhedāya.|| ||</p>

					<p class="f4">Iti samaggānaɱ vā bhettā bhinnānaɱ vā anuppadātā vaggārāmo vaggarato vagganandī vaggakaraṇiɱ vācaɱ bhāsitā hoti.|| ||</p>

					<p class="ctr c">&#9632;</p>

					<p class="f4">Pharusa-vāco hoti,||<br />
					yā sā vācā aṇḍakā kakkasā parakaṭukā parābhisajjanī kodha-sāmantā asamādhi-saɱvaṭṭanikā,||<br />
					tathā-rūpiɱ vācaɱ bhāsitā hoti.|| ||</p>

					<p class="ctr c">&#9632;</p>

					<p class="f4">Samphappalāpī hoti,||<br />
					akāla-vādī abhūta-vādī anattha-vādī adhamma-vādī avinaya-vādī anidhāna-vatiɱ vācaɱ bhāsitā hoti||<br />
					akālena anapadesaɱ aparayantavatiɱ anattha-saɱhitaɱ.|| ||</p>

					<p class="f4">Evaɱ kho brāhmaṇa, catubbidhā vācāya adhamma-cariyā visama-cariyā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa tividhā manasā adhamma-cariyā visama-cariyā hoti:|| ||</p>

					<p class="f4">Abhijjhālū hoti,||<br />
					yaɱ taɱ parassa paracitt'ūpakaraṇa taɱ abhijjhitā hoti|| ||</p>

					<p class="f4">'Aho vata yaɱ parassa,||<br />
					taɱ mama assā' ti.|| ||</p>

					<p class="ctr c">&#9632;</p>

					<p class="f4">Vyāpanna-citto hoti,||<br />
					padu-ṭ-ṭhamana-saṅkappo|| ||</p>

					<p class="f4">'Ime sattā haññantu vā||<br />
					bajjhantu vā||<br />
					ucchijjantu vā||<br />
					vinassantu vā||<br />
					mā vā||<br />
					ahesuɱ iti vā' ti.|| ||</p>

					<p class="ctr c">&#9632;</p>

					<p class="f4">Micchā-diṭṭhiko hoti,||<br />
					viparīta-dassano:|| ||</p>

					<p class="f4">'N'atthi dinnaɱ,||<br />
					n'atthi yiṭṭhaɱ,||<br />
					n'atthi hutaɱ,||<br />
					n'atthi sukaṭa-dukkaṭānaɱ kammānaɱ phalaɱ vipāko,||<br />
					n'atthi ayaɱ loko,||<br />
					n'atthi paro-loko,||<br />
					n'atthi mātā,||<br />
					n'atthi pitā,||<br />
					n'atthi sattā opapātikā,||<br />
					n'atthi loke samaṇa-brāhmaṇā samm'aggatā sammā-paṭipannā,||<br />
					ye imañ ca lokaɱ parañ ca lokaɱ sayaɱ abhiññā sacchi-katvā pavedentī' ti.|| ||</p>

					<p class="f4">Evaɱ kho brāhmaṇa, tividhā manasā adhamma-cariyā visama-cariyā hoti.|| ||</p>

					<p class="f4">Evaɱ adhamma-cariyā visama-cariyā hetu kho brāhmaṇa,||<br />
					evam idh'ekacce sattā kāyassa bhedā param maraṇā apāyaɱ duggatiɱ vinipātaɱ Nirayaɱ upapajjanti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Tividhā kho brāhmaṇa, kāyena Dhamma-cariyā sama-cariyā hoti.|| ||</p>

					<p class="f4">Catubbidhā vācāya Dhamma-cariyā sama-cariyā hoti.|| ||</p>

					<p class="f4">Tividhā manasā Dhamma-cariyā sama-cariyā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa, tividhā kāyena Dhamma-cariyā sama-cariyā hoti?|| ||</p>

					<p class="f4">Idha pana bhikkhave ekacco adinn'ādānaɱ pahāya adinn'ādānā paṭivirato hoti,||<br />
					yaɱ taɱ parassa paravittūpakaraṇaɱ gāmagataɱ vā arañña-gataɱ vā,||<br />
					na taɱ adinnaɱ theyya-saṅkhātaɱ ādātā hoti.|| ||</p>

					<p class="ctr c">&#9632;</p>

					<p class="f4">Kāmesu micchā-cāraɱ pahāya kāmesu micchā-cārā paṭivirato hoti.|| ||</p>

					<p class="f4">Yā tā māturakkhitā piturakkhitā bhāturakkhitā bhaginirakkhitā ñātirakkhitā dhammarakkhitā sassāmikā saparidaṇḍā antamaso mālāgulaparikkhittā pi,||<br />
					tathā-rūpāsu na cārittaɱ āpajjitā hoti.|| ||</p>

					<p class="f4"><a id="pg303"><span class="f2 g"><b>[303]</b></span></a> Evaɱ kho brāhmaṇa, tividhā kāyena Dhamma-cariyā sama-cariyā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa catubbidhā vācāya Dhamma-cariyā sama-cariyā hoti?|| ||</p>

					<p class="f4">Idha brāhmaṇa ekacco musā-vādaɱ pahāya musā-vādā paṭivirato hoti,||<br />
					sabhāgato vā||<br />
					parisagato vā||<br />
					ñātimajjhagato vā||<br />
					pūgamajjhagato vā||<br />
					rājakulamajjhagato vā||<br />
					abhinīto sakkhipuṭṭho:|| ||</p>

					<p class="f4">'Ehambho purisa yaɱ jānāsi,||<br />
					taɱ vadehī' ti.|| ||</p>

					<p class="f4">So ajānaɱ vā 'Āhaɱ na jānāmī' ti,||<br />
					jānaɱ vā 'Āhaɱ jānāmī' ti,||<br />
					apassaɱ vā 'Āhaɱ na passāmī' ti,||<br />
					passaɱ vā 'Āhaɱ passāmī' ti.|| ||</p>

					<p class="f4">Iti attahetu vā parahetu vā āmisa-kiñcikkha-hetu vā na sampa- <a id="pg285"><span class="f2 g"><b>[285]</b></span></a> jānamusā bhāsitā hoti.|| ||</p>

					<p class="ctr c">&#9632;</p>

					<p class="f4">Pisunā vācaɱ pahāya pisunāya vācāya paṭivirato hoti.|| ||</p>

					<p class="f4">Na ito sutvā amutra akkhātā imesaɱ bhedāya.|| ||</p>

					<p class="f4">Amutra vā sutvā na imesaɱ akkhātā amūsaɱ bhedāya.|| ||</p>

					<p class="f4">Iti bhinnānaɱ vā sandhātā sahitānaɱ vā anuppadātā samagg'ārāmo samaggarato samagganandī samaggakaraṇaɱ vācaɱ bhāsitā hoti.|| ||</p>

					<p class="ctr c">&#9632;</p>

					<p class="f4">Pharusaɱ vācaɱ pahāya pharusāya vācāya paṭivirato hoti,||<br />
					yā sā vācā neḷā kaṇṇa-sukhā pemanīyā hadayaɱgamā porī bahu-jana-kantā bahu-jana-manāpā,||<br />
					tathā-rūpiɱ vācaɱ bhāsitā hoti.|| ||</p>

					<p class="ctr c">&#9632;</p>

					<p class="f4">Sampha-p-palāpaɱ pahāya sampha-p-palāpā paṭivirato hoti,||<br />
					kālavādī bhūta-vādī atthavādī Dhamma-vādī vinayavādī nidhāna-vatiɱ vācaɱ bhāsitā hoti kālena sāpadesaɱ pariyanta-vatiɱ attha-saɱhitaɱ.|| ||</p>

					<p class="f4">Evaɱ kho bhikkhave catubbidhā vacī-kammantasampatti kusala-sañcetanikā sukhudrayā sukha-vipākā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca brāhmaṇa tividhā manasā Dhamma-cariyā sama-cariyā hoti?|| ||</p>

					<p class="f4">Anabhijjhālū hoti,||<br />
					yaɱ taɱ parassa paravittūpakaraṇaɱ,||<br />
					taɱ anābhijjhitā hoti:|| ||</p>

					<p class="f4">'Aho vata yaɱ parassa taɱ mama assā' ti.|| ||</p>

					<p class="ctr c">&#9632;</p>

					<p class="f4">Avyāpanna-citto hoti appa-duṭṭhamana-saɱkappo:|| ||</p>

					<p class="f4">'Ime sattā averā avyāpajjā anīghā sukhī attāṇaɱ pariharantu' ti.|| ||</p>

					<p class="ctr c">&#9632;</p>

					<p class="f4">Sammā-diṭṭhiko hoti aviparīta-dassano:|| ||</p>

					<p class="f4">'Atthi dinnaɱ,||<br />
					atthi yiṭṭhaɱ,||<br />
					atthi hutaɱ,||<br />
					atthi sukaṭa-dukkaṭānaɱ kammānaɱ phalaɱ vipāko,||<br />
					atthi ayaɱ lokā atthi paro loko,||<br />
					atthi mātā,||<br />
					atthi pitā,||<br />
					atthi satto opapātikā,||<br />
					atthi loke samaṇa-brāhmaṇā samm'aggatā sammā-paṭipannā,||<br />
					ye imaɱ ca lokaɱ parañ ca lokaɱ sayaɱ abhiññā sacchi-katvā pavedentī' ti.|| ||</p>

					<p class="f4">Evaɱ kho brāhmaṇa, tividhā manasā Dhamma-cariyā sama-cariyā hoti.|| ||</p>

					<p class="f4">Evaɱ Dhamma-cariyā sama-cariyā hetu kho brāhmaṇa evamidh'ekacce sattā kāyassa bhedā param maraṇā sugatiɱ saggaɱ lokaɱ upapajjantī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Abhikkantaɱ bho Gotama!|| ||</p>

					<p class="f4">Abhikkantaɱ bho Gotama!|| ||</p>

					<p class="f4">Seyyathā pi bho Gotama,||<br />
					nikkujjitaɱ vā ukkujjeyya paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya cakkhu-manto rūpāni dakkhinti.|| ||</p>

					<p class="f4">Evam evaɱ bhotā Gotamena aneka-pariyāyena dhammo pakāsito.|| ||</p>

					<p class="f4">Ete mayaɱ bhavantaɱ Gotamaɱ saraṇaɱ gacchāma Dhammañ ca bhikkhu Saṅghañca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatan" ti.|| ||</p>

					<p class="ctr">Kara-ja-kāya Vagga Paṭhama</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>