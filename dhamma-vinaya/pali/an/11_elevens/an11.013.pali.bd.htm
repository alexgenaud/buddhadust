<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Elevens, Sutta 13. The Buddha instructs Mahanama as to how a layman becomes a true disciple of the Aristocrats." />
<title>AN 11 13: Dutiya Mahānāma Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					XI. Ekā-Dasaka Nipāta<br />
					II. Anu-s-sati Vagga</h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p13">Sutta 13</a></h4>

					<h1>Dutiya Mahānāma Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg332"><span class="f2 g"><b>[332]</b></span></a></p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.013.wood.pts.htm#p1">pts</a>][<a href="../../../../dhamma-vinaya/ati/an/11_elevens/an11.013.than.ati.htm#p1">than</a>]</span> Ekaɱ samayaɱ Bhagavā Sakkesu viharati Kapilavatthusmiɱ Nigrodhārāme,||<br />
					tena kho pana samayena Mahānāmo Sakko gilānā vuṭṭhito hoti acira-vuṭṭhito gelaññā.|| ||</p>

					<p class="f4">Tena kho pana samayena sambahulā bhikkhū Bhagavato cīvara-kammaɱ karonti:|| ||</p>

					<p class="f4">'Niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Assosi kho Mahānāma Sakko:|| ||</p>

					<p class="f4">'Sambahulā kira bhikkhu Bhagavato cīvara-kammaɱ karonti,||<br />
					niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Atha kho Mahānāmo Sakko yena Bhagavā ten'upasaṅkami.|| ||</p>

					<p class="f4"><a id="pg333"><span class="f2 g"><b>[333]</b></span></a> Upasaṅkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Mahānāmo Sakko Bhagavantaɱ etad avoca:</p>

					<p class="f4">"Sutaɱ me taɱ bhante, 'sambahulā kira bhikkhu Bhagavato cīvara-kammaɱ karonti "niṭṭhita-cīvaro Bhagavā temāsaccayena cārikaɱ pakkamissa"' tī.|| ||</p>

					<p class="f4">Tesaɱ no bhante nānāvihārehi viharataɱ kenassa vihārena vihātabban" ti?</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Sādhu sādhu Mahānāma,||<br />
					etaɱ kho Mahānāma tumhākaɱ paṭirūpaɱ kula-puttānaɱ yaɱ tumhe Tathāgataɱ upasaṅkamitvā puccheyyātha,||<br />
					'tesaɱ no bhante nānāvihārehi viharataɱ kenassa vihārena vihātabban' ti.|| ||</p>

					<p class="ctr c">&#9632;</p>

					<p class="f4">Saddho kho Mahānāma ārādhako hoti no assaddho.|| ||</p>

					<p class="ctr c">&#9632;</p>

					<p class="f4">Āraddha-viriyo ārādhako hoti no kusīto.|| ||</p>

					<p class="ctr c">&#9632;</p>

					<p class="f4">Upatthika-sati ārādhako hoti no muṭṭha-s-sati.|| ||</p>

					<p class="ctr c">&#9632;</p>

					<p class="f4">Samāhito ārādhako hoti no asamāhito.|| ||</p>

					<p class="ctr c">&#9632;</p>

					<p class="f4">Paññavā ārādhako hoti no duppañño.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Imesu kho tvaɱ Mahānāma pañcasu dhammesu patiṭṭhāya cha dhamme uttariɱ bhāveyyāsi.|| ||</p>

					<p class="f4">Idha tvaɱ Mahānāma Tathāgataɱ anussareyyāsi:|| ||</p>

					<p class="f4">'Iti pi so Bhagavā arahaɱ Sammā Sambuddho vijjā-caraṇa-sampanno Sugato loka-vidū anuttaro purisa-dhamma-sārathī Satthā deva-manussānaɱ Buddho Bhagavā' ti.|| ||</p>

					<p class="f4">Yasmiɱ samaye Mahānāma ariya-sāvako Tathāgataɱ anussarati,||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti Tathāgataɱ ārabbha.|| ||</p>

					<p class="f4">Ujugatacitto kho pana Mahānāma ariya-sāvako labhati attha-vedaɱ,||<br />
					labhati dhamma-vedaɱ labhati dhamm'ūpasaɱhitaɱ pāmujjaɱ.|| ||</p>

					<p class="f4">Pamuditassa pīti jāyati,||<br />
					pītamanassa kāyo passambhati,||<br />
					pa-s-saddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Imaɱ kho tvaɱ Mahānāma Buddh'ānu-s-satiɱ gacchanto pi bhāveyyāsi,||<br />
					ṭhito pi bhāveyyāsi,||<br />
					nisinno pi bhāveyyāsi,||<br />
					sayāno pi bhāveyyāsi,||<br />
					kammantaɱ adiṭṭhahanto pi bhāveyyāsi,||<br />
					putta-sambādha-sayanaɱ ajjhāvasanto pi bhāveyyāsi.|| ||</p>

					<p class="ctr c">&#9632;</p>

					<p class="f4"><a id="pg334"><span class="f2 g"><b>[334]</b></span></a> Puna ca paraɱ tvaɱ Mahānāma dhammaɱ anussareyyāsi:|| ||</p>

					<p class="f4">'Svākkhāto Bhagavatā dhammo sandiṭṭhiko akāliko ehi passiko opanayiko paccattaɱ veditabbo viññūhī' ti.|| ||</p>

					<p class="f4">Yasmiɱ Mahānāma samaye ariya-sāvako dhammaɱ anussarati nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti.|| ||</p>

					<p class="f4">Dhammaɱ ārabbha uju-gatacitto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ pamuditassa pīti jāyati,||<br />
					pītamanassa kāyo passambhati,||<br />
					pa-s-saddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampanno viharati,||<br />
					savyāpajjhāya pajāya avyāpajjho viharati,||<br />
					Dhamma-sotasamāpanno Dhamm'ānu-s-satiɱ bhāveti.|| ||</p>

					<p class="ctr c">&#9632;</p>

					<p class="f4">Puna ca paraɱ tvaɱ Mahānāma Saṅghaɱ anussareyyāsi,||<br />
					'su-paṭipanno Bhagavato sāvaka-saṅgho,||<br />
					uju-paṭipanno Bhagavato sāvaka-saṅgho,||<br />
					ñāya-paṭipanno Bhagavato sāvaka-saṅgho,||<br />
					sāmīci-paṭipanno Bhagavato sāvaka-saṅgho yad idaɱ cattāri purisa-yugāni aṭṭhapurisa-puggalā.|| ||</p>

					<p class="f4">Esa Bhagavato sāvaka-saṅgho āhuneyyo pāhuṇeyyo dakkhiṇeyyo añjali-karaṇīyo anuttaraɱ puñña-k-khettaɱ lokassā' ti.|| ||</p>

					<p class="ctr c">&#9632;</p>

					<p class="f4">Puna ca paraɱ tvaɱ Mahānāma attano sīlāni anussareyyāsi akhaṇḍāni acchiddāni asa-balāni akammā-sāni bhujissāni viññūppasatthāni aparām-aṭṭhāni samādhi-saɱvaṭṭanikāni.|| ||</p>

					<p class="f4">Yasmiɱ Mahānāma samaye ariya-sāvako sīlaɱ anussarati,||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti sīlaɱ ārabbha.|| ||</p>

					<p class="f4">Ujugatacitto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pītamanassa kāyo passambhati,||<br />
					pa-s-saddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampatto viharati,||<br />
					savyāpajjhāya pajāya avyāpajjho viharati,||<br />
					Dhamma-sotasamāpanno sīl'ānu-s-satiɱ bhāveti.|| ||</p>

					<p class="ctr c">&#9632;</p>

					<p class="f4">Puna ca paraɱ tvaɱ Mahānāma attano cāgaɱ asussareyyāsi,||<br />
					'lābhā vata me,||<br />
					su-laddhaɱ vata me,||<br />
					yohaɱ macchera-mala-pariyuṭṭhitāya pajāya vigata-mala-maccherena cetasā agāraɱ ajjhā-vasāmi mutta-cāgo payata-pāṇī vossagga-rato yā cayogo dāna-saɱvibhāga-rato' ti.|| ||</p>

					<p class="ctr c">&#9632;</p>

					<p class="f4">Puna ca paraɱ tvaɱ Mahānāma devatā anussareyyāsi,||<br />
					'santi devā cātu-m-mahārājikā,||<br />
					santi devā Tāvatiɱsā,||<br />
					santi devā yāmā,||<br />
					santi devā Tusitā santi devā nimmāṇaratino,||<br />
					santi devā Paranimmita-vasavattino,||<br />
					santi devā brahma-kāyikā,||<br />
					santi devā tatuttariɱ.|| ||</p>

					<p class="f4">Yathā-rūpāya saddhāya samannāgatā tā devatā ito cutā tattha upapannā mayham pi tathā-rūpā saddhā saṅvijjati.|| ||</p>

					<p class="f4">Yathā-rūpena sīlena samannāgatā tā devatā ito cutā tattha upapannā mayham pi tathā-rūpā sīlaɱ saṅvijjati.|| ||</p>

					<p class="f4">Yathā-rūpena sutena samannāgatā tā devatā ito cutā tattha upapannā mayham pi tathā-rūpā sutaɱ saṅvijjati.|| ||</p>

					<p class="f4">Yathā-rūpena cāgena samannāgatā tā devatā ito cutā tattha upapannā mayham pi tathā-rūpo cāgo saṅvijjati.|| ||</p>

					<p class="f4">Paññāya samannāgatā tā devatā ito cutā tattha upapannā,||<br />
					mayham pi tathā-rūpā paññā saṅvijjatī' ti.|| ||</p>

					<p class="f4">Yasmiɱ Mahānāma samaye ariya-sāvako attano ca tāsañca devatānaɱ saddhañca sīlañca sutañ ca cāgañca paññca anussarati,||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti devatā ārabbha.|| ||</p>

					<p class="f4">Ujugatacitto kho pana Mahānāma ariya-sāvako labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ.|| ||</p>

					<p class="f4">Pamuditassa pīti jāyati,||<br />
					pītamanassa kāyo passambhati.|| ||</p>

					<p class="f4">Pa-s-saddhakāyo sukhaɱ vediyati.|| ||</p>

					<p class="f4">Sukhino cittaɱ samādhiyati,||<br />
					imaɱ kho tvaɱ Mahānāma devat'ānu-s-satiɱ gacchanto pi bhāveyyāsi,||<br />
					ṭhito pi bhāveyyāsi,||<br />
					nisinno pi bhāveyyāsi,||<br />
					sayāno pi bhāveyyāsi,||<br />
					kammantaɱ adhiṭṭhahanto pi bhāveyyāsi,||<br />
					putta-sambādha-sayanaɱ ajjhāvasanto pi bhāveyyāsīti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>