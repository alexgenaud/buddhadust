<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Elevens, Sutta 12. The Buddha instructs Mahanama as to how a layman becomes a true disciple of the Aristocrats." />
<title>AN 11 12: Mahānāma Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					XI. Ekā-Dasaka Nipāta<br />
					II. Anussati Vagga</h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p12">Sutta 12</a></h4>

					<h1>Mahānāma Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.012.wood.pts.htm#p1">pts</a>][<a href="../../../../dhamma-vinaya/ati/an/11_elevens/an11.012.than.ati.htm#p1">than</a>]</span> Ekaɱ samayaɱ Bhagavā Sakkesu viharati Kapilavatthusmiɱ Nigrodhārāme.|| ||</p>

					<p class="f4">Tena kho pana samayena sambahulā bhikkhu Bhagavato cīvira-kammaɱ karonti||<br />
					'Niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Assosi kho Mahānāmo Sakko sambahulā kira bhikkhu Bhagavato cīvara-kammaɱ karonti||<br />
					'Niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Atha kho Mahānāmo Sakko yena Bhagavā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Mahānāmo Sakko Bhagavantaɱ etad avoca:</p>

					<p class="f4">Sutaɱ me taɱ bhante||<br />
					'Sambahulā kira bhikkhu Bhagavato cīvara-kammaɱ karonti||<br />
					'Niṭṭhita-cīvaro Bhagavā temāsaccayena cārikaɱ pakkamissatī' ti.|| ||</p>

					<p class="f4">Tesaɱ no bhante nānāvihārehi viharataɱ kenassa vihārena vihātabban ti?</p>

					<p class="f4"><a id="pg329"><span class="f2 g"><b>[329]</b></span></a> <a id="p2">2.</a> Sādhu sādhu Mahānāma,||<br />
					etaɱ kho Mahānāma tumhākaɱ paṭirūpaɱ kula-puttānaɱ yaɱ tumhe Tathāgataɱ upasankamitvā puccheyyātha,||<br />
					'Tesaɱ no bhante nānāvihārehi viharataɱ ken'assa vihārena vihātabban' ti.|| ||</p>

					<p class="f4">Saddho kho Mahānāma ārādhako hoti, no assaddho,||<br />
					āraddha-viriyo ārādhako hoti, no kusīto:||<br />
					upaṭṭhita-satī ārādhako hoti, no muṭṭhas-satī:||<br />
					samāhito ārādhako hoti, no asamāhito||<br />
					paññavā ārādhako hoti no duppañño.|| ||</p>

					<p class="f4">Imesu kho tvaɱ Mahānāma pañcasu dhammesu patiṭṭhāya cha dhamme uttariɱ bhāveyyāsi.|| ||</p>

					<p class="f4"><a id="p3">3.</a> Idha tvaɱ Mahānāma Tathāgataɱ anussareyyāsi,||<br />
					'Iti pi so Bhagavā arahaɱ Sammā-Sam-Buddho vijjā-caraṇa-sampanno Sugato loka-vidū anuttaro purisa-damma-sārathi||<br />
					Satthā deva-manussānaɱ Buddho Bhagavā' ti.|| ||</p>

					<p class="f4">Yasmiɱ Mahānāma samaye ariya-sāvako Tathāgataɱ anussarati||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatam ev'assa tasmiɱ samaye cittaɱ hoti.|| ||</p>

					<p class="f4">Tathāgataɱ ārabbha ujugata-citto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ pamuditassa pīti jāyati,||<br />
					pīta-manassa kāyo passambhati,||<br />
					passaddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampanno viharati,||<br />
					savyāpajjhāya pajāya avyāpajjho viharati,||<br />
					dhamma-sota-samāpanno Buddhānussatiɱ bhāveti.|| ||</p>

					<p class="f4">Puna ca paraɱ tvaɱ Mahānāma dhammaɱ anussareyyāsi,||<br />
					'svākkhāto Bhagavatā dhammo sandiṭṭhiko akāliko ehi passiko opanayiko paccattaɱ veditabbo viññūhī' ti yasmiɱ Mahānāma samaye ariya-sāvako dhammaɱ anussarati nev'assa tasmiɱ samaye rāga-pariyuṭṭhitaɱ <a id="pg330"><span class="f2 g"><b>[330]</b></span></a> cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti.|| ||</p>

					<p class="f4">Dhammaɱ ārabbha ujugatacitto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ pamuditassa pīti jāyati,||<br />
					pītamanassa kāyo passambhati,||<br />
					passaddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampanno viharati,||<br />
					savyāpajjhāya pajāya avyāpajjho viharati,||<br />
					dhamma-sota-samāpanno Dhamm'ānussatiɱ bhāveti.|| ||</p>

					<p class="f4">Puna ca paraɱ tvaɱ Mahānāma Sanghaɱ anussareyyāsi,||<br />
					'supaṭipanno Bhagavato sāvaka-saŋgho,||<br />
					ujupaṭipanno Bhagavato sāvaka-saŋgho,||<br />
					ñāyapaṭipanno Bhagavato sāvaka-saŋgho,||<br />
					sāmīcipaṭipanno Bhagavato sāvaka-saŋgho yad idaɱ cattāri purisa-yugāni aṭṭha-purisa-puggalā.|| ||</p>

					<p class="f4">Esa Bhagavato sāvaka-saŋgho āhuneyyo pāhuṇeyyo dakkhiṇeyyo añjali-karaṇīyo anuttaraɱ puñña-k-khettaɱ lokassā' ti.|| ||</p>

					<p class="f4">Yasmiɱ Mahānāma samaye ariya-sāvako Sanghaɱ anussarati nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti.|| ||</p>

					<p class="f4">Sanghaɱ ārabbha ujugatacitto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pītamanassa kāyo passambhati,||<br />
					passaddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampanno viharati,||<br />
					savyāpajjhāya pajāya avyāpajjho viharati,||<br />
					dhamma-sota-samāpanno Saŋgh'ānussatiɱ bhāveti.|| ||</p>

					<p class="f4">Puna ca paraɱ tvaɱ Mahānāma attano sīlāni anussareyyāsi akhaṇḍāni acchiddāni asa-balāni akammā-sāni bhujissāni viññūppaSatthāni aparām-aṭṭhāni samādhi-saŋvatta-nikāni.|| ||</p>

					<p class="f4">Yasmiɱ Mahānāma samaye ariya-sāvako sīlaɱ anussarati,||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na <a id="pg331"><span class="f2 g"><b>[331]</b></span></a> moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti sīlaɱ ārabbha.|| ||</p>

					<p class="f4">Ujugatacitto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ,||<br />
					pamuditassa pīti jāyati,||<br />
					pīta-manassa kāyo passambhati,||<br />
					passaddha-kāyo sukhaɱ vedivayati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampatto viharati,||<br />
					savyāpajjhāya pajāya avyāpajjho viharati,||<br />
					dhamma-sota-samāpanno sīl'ānussatiɱ bhāveti.|| ||</p>

					<p class="f4">Puna ca paraɱ tvaɱ Mahānāma attano cāgaɱ asussareyyāsi,||<br />
					'lābhā vata me,||<br />
					su-laddhaɱ vata me,||<br />
					yohaɱ macchera-mala-pariyuṭṭhitāya pajāya vigata-mala-maccherena cetasā agāraɱ ajjhā-vasāmi mutta-cāgo payata-pāṇī vossagga-rato yā cayogo dāna-saɱvibhāga-rato' ti.|| ||</p>

					<p class="f4">Yasmiɱ Mahānāma samaye ariya-sāvako cāgaɱ anussarati nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti.|| ||</p>

					<p class="f4">Cāgaɱ ārabbha ujugata-citto kho pana Mahānāma ariya-sāvako labhati attha-vedaɱ labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ pamuditassa pīti jāyati,||<br />
					pīta-manassa kāyo passambhati,||<br />
					passaddha-kāyo sukhaɱ vediyati,||<br />
					sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampanno viharati,||<br />
					savyāpajjhāya pajāya avyāpajjho viharati,||<br />
					dhamma-sota-samāpanno cāg'ānussatiɱ bhāveti.|| ||</p>

					<p class="f4">Puna ca paraɱ tvaɱ Mahānāma devatā anussareyyāsi,||<br />
					'santi devā cātu-m-mahārājikā,||<br />
					santi devā Tāvatiɱsā,||<br />
					santi devā yāmā,||<br />
					santi devā Tusitā santi devā nimmāṇaratino,||<br />
					santi devā Paranimmita-vasavattino,||<br />
					santi devā brahma-kāyikā,||<br />
					santi devā tatuttariɱ yathā rūpāya saddhāya samannāgatā tā devatā ito cutā tattha <a id="pg332"><span class="f2 g"><b>[332]</b></span></a> uppannā,||<br />
					mayham pi tathā-rūpā saddhā saŋvijjati.|| ||</p>

					<p class="f4">Yathā-rūpena sīlena samannāgatā devatā ito cutā tattha uppannā,||<br />
					mayham pi tathā-rūpaɱ sīlaɱ saŋvijjati.|| ||</p>

					<p class="f4">Yathā-rūpena sutena samannāgatā tā devatā ito cutā tattha upapannā,||<br />
					mayham pi tathā-rūpaɱ sutaɱ saŋvijjati.</p>

					<p class="f4">Yathā-rūpena cāgena samannāgatā,||<br />
					tā devatā ito cutā tattha upapannā,||<br />
					mayham pi tathā-rūpo cāgo saŋvijjati. Yathā-rūpāya paññāya samannāgatā tā devatā ito cutā tattha upapannā,||<br />
					mayham pi tathā-rūpā paññā saŋvijjatī' ti.|| ||</p>

					<p class="f4">Yasmiɱ Mahānāma samaye ariya-sāvako attano ca tāsañca devatānaɱ saddhañ ca||<br />
					sīlañ ca||<br />
					sutañ ca||<br />
					cāgañ ca||<br />
					paññ'ca anussarati,||<br />
					nev'assa tasmiɱ samaye rāga-pariyuṭṭhitaɱ cittaɱ hoti,||<br />
					na dosa-pariyuṭṭhitaɱ cittaɱ hoti,||<br />
					na moha-pariyuṭṭhitaɱ cittaɱ hoti.|| ||</p>

					<p class="f4">Ujugatamev'assa tasmiɱ samaye cittaɱ hoti devatā ārabbha.|| ||</p>

					<p class="f4">Ujugata-citto kho pana Mahānāma ariya-sāvako labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ.|| ||</p>

					<p class="f4">Pamuditassa pīti jāyati,||<br />
					pīta-manassa kāyo passambhati.|| ||</p>

					<p class="f4">Passaddha-kāyo sukhaɱ vediyati.|| ||</p>

					<p class="f4">Sukhino cittaɱ samādhiyati.|| ||</p>

					<p class="f4">Ayaɱ vuccati Mahānāma ariya-sāvako visama-gatāya pajāya sampatto viharati.|| ||</p>

					<p class="f4">Savyāpajjhāya pajāya avyāpajjho viharati dhamma-sota-samāpanno devat'ānussatiɱ bhāvetī' ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>