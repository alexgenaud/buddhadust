<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Elevens, Sutta 17. In this sutta Ānanda explains to a householder how Arahantship can be attained via any single one of eleven different avenues." />
<title>AN 11 17: Aṭṭhakanāgara Suttaɱ aka Dasama Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					XI. Ekā-Dasaka Nipāta<br />
					II. Anussati Vagga</h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p17">Sutta 17</a></h4>

					<h1>Aṭṭhakanāgara Suttaɱ aka Dasama Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg342"><span class="f2 g"><b>[342]</b></span></a></p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.017.wood.pts.htm#p1">pts</a>][<a href="../../../../dhamma-vinaya/ati/an/11_elevens/an11.017.than.ati.htm#p1">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Ānando Vesāliyaɱ viharati Beluvagāmake.|| ||</p>

					<p class="f4">Tena kho pana samayena Dasamo gahapati Aṭṭhakanāgaro Pāṭali-puttaɱ anuppatto hoti kenacid-eva karaṇīyena.|| ||</p>

					<p class="f4">Atha kho Dasamo gahapati Aṭṭhakanāgaro yena Kukkuṭārāmo yena aññataro bhikkhu ten'upasankami.|| ||</p>

					<p class="f4">Upasaŋkamitvā taɱ bhikkhuɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Dasamo gahapati Aṭṭhakanāgaro taɱ bhikkhuɱ etad avoca:|| ||</p>

					<p class="f4">"Kahan nu kho bhante āyasmā Ānando etarahi viharati?|| ||</p>

					<p class="f4">Dassana-kāmā hi mayaɱ taɱ āyasmantaɱ Ānandan" ti.|| ||</p>

					<p class="f4">"Eso gahapati āyasmā Ānando Vesāliyaɱ viharati Beluvagāmake" ti.|| ||</p>

					<p class="f4">Atha kho Dasamo gahapati Aṭṭhakanāgaro Pāṭaliputte taɱ karaṇīyaɱ tīretvā yena Vesālī Beluvagāmako yen'āyasmā Ānando ten'upasankami.|| ||</p>

					<p class="f4">Upasaŋkamitvā āyasmantaɱ Ānandaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Dasamo gahapati Aṭṭhakanāgaro <a id="pg343"><span class="f2 g"><b>[343]</b></span></a> āyasmantaɱ Ānandaɱ etad avoca:</p>

					<p class="f4">"Atthi nu kho bhante Ānanda tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto||<br />
					yattha bhikkhuno appamattassa ātāpino pahit'attassa viharato avimuttaɱ vā cittaɱ vimuccati,||<br />
					aparikkhīṇā vā āsavā parikkhayaɱ gacchanti||<br />
					ananuppattaɱ vā anuttaraɱ yoga-k-khemaɱ anupāpuṇātī" ti?|| ||</p>

					<p class="ctr c">&#9632;</p>

					<p class="f4">"Atthi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇātī" ti.|| ||</p>

					<p class="ctr c">&#9632;</p>

					<p class="f4">"Katamo pana bhante Ānanda tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇātī" ti?|| ||</p>

					<p class="ctr c">&#9632;</p>

					<p class="f4">"Idha gahapati bhikkhu||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaɱ||<br />
					sa-vicāraɱ||<br />
					viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Idam pi kho paṭhamaɱ-jhānaɱ abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4"><a id="pg344"><span class="f2 g"><b>[344]</b></span></a> Puna ca paraɱ gahapati bhikkhu||<br />
					vitakka-vicārānaɱ vūpasamā||<br />
					ajjhattaɱ sampasādanaɱ||<br />
					cetaso ekodi-bhāvaɱ||<br />
					avitakkaɱ||<br />
					avicāraɱ||<br />
					samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Idam pi kho dutiyaɱ-jhānaɱ abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					pītiyā ca virāgā||<br />
					upekkhako ca viharati||<br />
					sato ca sampajāno sukhañ ca kāyena paṭisaŋvedeti||<br />
					yantaɱ ariyā ācikkhanti:||<br />
					'Upekkhako satimā sukha-vihārī' ti||<br />
					taɱ tatiyaɱ-jhānaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Idam pi kho tatiyaɱ-jhānaɱ abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					sukhassa ca pahānā||<br />
					dukkhassa ca pahānā,||<br />
					pubbe va somanassa-domanassānaɱ atthaŋ-gamā||<br />
					adukkha-ɱ-asukhaɱ||<br />
					upekkhāsati pārisuddhiɱ||<br />
					catutthaɱ-jhānaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Idam pi kho catutthaɱ-jhānaɱ abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					mettā-saha-gatena cetasā ekaɱ disaɱ pharitvā viharati||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ||<br />
					iti uddham-adho tiriyaɱ sabbadhi||<br />
					sabbattatāya||<br />
					sabbā-vantaɱ lokaɱ||<br />
					mettā-saha-gatena cetasā vipulena||<br />
					mahaggatena||<br />
					appamāṇena||<br />
					averena avyāpajjhena pharitvā viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho mettā-ceto-vimutti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā <a id="pg345"><span class="f2 g"><b>[345]</b></span></a> passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					karuṇā-saha-gatena cetasā ekaɱ disaɱ pharitvā viharati||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ,||<br />
					iti uddham-adho tiriyaɱ sabbadhi||<br />
					sabbattatāya||<br />
					sabbā-vantaɱ lokaɱ||<br />
					karuṇā-saha-gatena cetasā vipulena||<br />
					mahaggatena||<br />
					appamāṇena||<br />
					averena avyāpajjhena pharitvā viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho karuṇā-ceto-vimutti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					muditā-saha-gatena cetasā ekaɱ disaɱ pharitvā viharati||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ iti uddham-adho tiriyaɱ sabbadhi||<br />
					sabbattatāya||<br />
					sabbā-vantaɱ lokaɱ||<br />
					muditā-saha-gatena cetasā vipulena||<br />
					mahaggatena||<br />
					appamāṇena||<br />
					averena avyāpajjhena pharitvā viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho muditā-ceto-vimutti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu upekkhā-saha-gatena cetasā ekaɱ disaɱ pharitvā viharati||<br />
					tathā dutiyaɱ,||<br />
					tathā tatiyaɱ,||<br />
					tathā catutthiɱ iti uddham-adho tiriyaɱ sabbadhi||<br />
					sabbattatāya||<br />
					sabbā-vantaɱ lokaɱ||<br />
					upekkhā-saha-gatena cetasā vipulena||<br />
					mahaggatena||<br />
					appamāṇena||<br />
					averena avyāpajjhena pharitvā viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho upekkhā-ceto-vimutti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu sabbaso rūpa-saññānaɱ samati-k-kamā||<br />
					paṭigha-saññānaɱ atthaŋ-gamā||<br />
					nānatta-saññānaɱ amanasi-kārā||<br />
					'Ananto ākāso' ti||<br />
					Ākāsanañ-c'āyatanaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho pana Ākāsanañ-c'āyatana-samāpatti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no <a id="pg346"><span class="f2 g"><b>[346]</b></span></a> ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu sabbaso Ākāsanañ-c'āyatanaɱ samati-k-kamma||<br />
					'Anantaɱ viññāṇan' ti||<br />
					Viññāṇañ-c'āyatanaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho Viññāṇañ-c'āyatana samāpatti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇāti.|| ||</p>

					<p class="ctr c">&#9632;</p>

					<p class="f4">Puna ca paraɱ gahapati bhikkhu||<br />
					sabbaso Viññāṇañ-c'āyatanaɱ samati-k-kamma||<br />
					'N'atthi kiñcī' ti||<br />
					Ākiñcaññ'āyatanaɱ upasampajja viharati.|| ||</p>

					<p class="f4">So iti paṭisañcikkhati:|| ||</p>

					<p class="f4">'Ayam pi kho Ākiñcaññ'āyatanasamāpatti abhisaŋkhataɱ||<br />
					abhisañcetayitaɱ,||<br />
					yaɱ kho pana kiñci abhisaŋkhataɱ abhisañcetayitaɱ||<br />
					tad aniccaɱ nirodha-Dhamman' ti pajānāti.|| ||</p>

					<p class="f4">So tattha ṭhito āsavānaɱ khayaɱ pāpuṇāti;||<br />
					no ce āsavānaɱ khayaɱ pāpuṇāti;||<br />
					ten'eva Dhamma-rāgena tāya Dhamma-nandiyā||<br />
					pañcannaɱ ora-m-bhāgiyānaɱ saŋyojanānaɱ parikkhayā||<br />
					opapātiko hoti||<br />
					tattha-parinibbāyī anāvatti-dhammo tasmā lokā.|| ||</p>

					<p class="f4">Ayam pi kho gahapati tena Bhagavatā jānatā passatā arahatā Sammā-SamBuddhena||<br />
					eka-dhammo akkhāto,||<br />
					yattha bhikkhuno appamattassa ātāpino pahit'attassa viharato avimuttañ c'eva cittaɱ vimuccati||<br />
					aparikkhīṇā ca āsavā parikkhayaɱ gacchanti||<br />
					ananuppattañ ca anuttaraɱ yoga-k-khemaɱ anupāpuṇā" ti.|| ||</p>

					<p class="ctr c">&#9632;</p>

					<p class="f4">Evaɱ vutte Dasamo gahapati Aṭṭhakanāgaro āyasmantaɱ Ānandaɱ etad avoca:|| ||</p>

					<p class="f4">"Seyyathā pi bhante Ānanda puriso ekaɱ nidhimukhaɱ gavesanto sakideva ekādasa nidhimukhāni adhigaccheyya,||<br />
					evam eva kho ahaɱ bhante ekaɱ amatadvāraɱ gavesanto sakideva ekādasa amatadvārāni alatthaɱ savaṇāya.|| ||</p>

					<p class="f4">Seyyathā pi bhante purisassa agāraɱ ekādasadvāraɱ,||<br />
					<a id="pg347"><span class="f2 g"><b>[347]</b></span></a> so tasmiɱ agāre āditte eka-m-ekena pi dvārena sakkuṇeyya attānaɱ sotthiɱ kātuɱ,||<br />
					evam eva kho ahaɱ bhante imesaɱ ekādasannaɱ amatadvārānaɱ eka-m-ekena pi amatadvārena sakkuṇissāmi attānaɱ sotthiɱ kātuɱ.|| ||</p>

					<p class="f4">Ime hi nāma bhante añña-titthiyā ācariyassa ācariyadhanaɱ pariyesissanti.|| ||</p>

					<p class="f4">Kiɱpan'āhaɱ āyasmato Ānandassa pūjaɱ na karissāmī" ti.|| ||</p>

					<p class="f4">Atha kho Dasamo gahapati Aṭṭhakanāgaro Pāṭali-puttañ ca Vesālikañ ca bhikkhu-Saŋghaɱ sannipātāpetvā paṇītena khādanīyena bhojanīyena sahatthā santappesi sampavāresi.|| ||</p>

					<p class="f4">Ekamekañ ca bhikkhuɱ paccekadussayugena acchādesi,||<br />
					āyasmantaɱ Ānandaɱ ticīvarena acchādesi.|| ||</p>

					<p class="f4">Āyasmato ca Ānandassa pañcasataɱ vihāraɱ kārāpesī.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>