<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Elevens, Sutta 18. A simile comparing the unskillful cowherd and the skillful cowherd to the unskillful bhikkhu and the skillful bhikkhu." />
<title>AN 11 18: Gopālaka Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					XI. Ekā-Dasaka Nipāta<br />
					II. Anussati Vagga</h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p18">Sutta 18</a></h4>

					<h1>Gopālaka Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg347"><span class="f2 g"><b>[347]</b></span></a></p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.018.wood.pts.htm#p1">pts</a>][<a href="../../../../dhamma-vinaya/ati/an/11_elevens/an11.018.than.ati.htm#p1">than</a>]</span> "Ekādasahi bhikkhave aŋgehi samannāgato gopālako abhabbo gogaṇaɱ pariharituɱ phātikatuɱ.|| ||</p>

					<p class="f4">Katamehi ekādasahi?|| ||</p>

					<p class="f4"><b>[1]</b> Idha, bhikkhave, gopālako na rūpaññū hoti,||<br />
					<b>[2]</b> na lakkhaṇa-kusalo hoti,||<br />
					<b>[3]</b> na āsāṭikaɱ sāṭetā hoti,||<br />
					<b>[4]</b> na vaṇaɱ paṭicchādetā hoti,||<br />
					<b>[5]</b> na dhūmaɱ kattā hoti||<br />
					<b>[6]</b> na titthaɱ jānāti,||<br />
					<b>[7]</b> na pītaɱ jānāti,||<br />
					<b>[8]</b> na vīthiɱ jānāti,||<br />
					<b>[9]</b> na gocara-kusalo hoti,||<br />
					<b>[10]</b> anavase-sadohī ca hoti,||<br />
					<b>[11]</b> ye te usabhā gopitaro goparināyakā te na atireka pūjāya pūjetā hoti.|| ||</p>

					<p class="f4">Imehi kho bhikkhave ekādasahi aŋgehi samannāgato gopālako abhabbo gogaṇaɱ pariharituɱ,||<br />
					phātikatuɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Evam eva kho bhikkhave ekādasahi dhammehi samannāgato bhikkhu abhabbo imasmiɱ Dhamma-Vinaye vuḍḍhiɱ virūḷhiɱ vepullaɱ āpajjituɱ.|| ||</p>

					<p class="f4">Katamehi ekādasahi?</p>

					<p class="f4"><a id="pg348"><span class="f2 g"><b>[348]</b></span></a> <b>[1]</b> Idha, bhikkhave, bhikkhu na rūpaññū hoti||<br />
					<b>[2]</b> na lakkhaṇa-kusalo hoti,||<br />
					<b>[3]</b> na āsāṭikaɱ sāṭetā hoti,||<br />
					<b>[4]</b> na vaṇaɱ paṭicchādetā hoti,||<br />
					<b>[5]</b> na dhūmaɱ kattā hoti,||<br />
					<b>[6]</b> na titthaɱ jānāti,||<br />
					<b>[7]</b> na pītaɱ jānāti,||<br />
					<b>[8]</b> na vīthiɱ jānāti,||<br />
					<b>[9]</b> na gocara-kusalo hoti,||<br />
					<b>[10]</b> anavasesadohī ca hoti||<br />
					<b>[11]</b> ye te bhikkhu therā rattaññū cira-pabba-jitā Saŋgha-pitaro Saŋgha-parināyakā te na atireka pūjāya pūjetā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><b>[1]</b> Kathañ ca bhikkhave bhikkhu na rūpaññū hoti?|| ||</p>

					<p class="f4">Idha, bhikkhave, bhikkhu yaɱ kiñci rūpaɱ sabbaɱ taɱ rūpaɱ cattāri mahā-bhūtāni catunnañ ca mahā-bhūtānaɱ upādāya rūpanti yathā-bhūtaɱ na-p-pajānāti.|| ||</p>

					<p class="f4">Evaɱ kho bhikkhave bhikkhū na rūpaññū hoti.|| ||</p>

					<p class="ctr c">&#9632;</p>

					<p class="f4"><b>[2]</b> Kathañ ca bhikkhave bhikkhu na lakkhaṇa-kusalo hoti?|| ||</p>

					<p class="f4">Idha, bhikkhave, bhikkhu,||<br />
					kamma lakkhaṇo bālo,||<br />
					kamma-lakkhaṇo paṇḍito'ti yathā-bhūtaɱ na-p-pajānāti.|| ||</p>

					<p class="f4">Evaɱ kho bhikkhave bhikkhu na lakkhaṇa-kusalo hoti.|| ||</p>

					<p class="ctr c">&#9632;</p>

					<p class="f4"><b>[3]</b> Kathañ ca bhikkhave bhikkhu na āsāṭikaɱ sāṭetā hoti?|| ||</p>

					<p class="f4">Idha, bhikkhave, bhikkhu uppannaɱ kāma-vitakkaɱ adhivāseti nappajahati na vinodeti na vyantī-karoti na anabhāvaɱ gameti.|| ||</p>

					<p class="f4">Uppannaɱ vyāpāda-vitakkaɱ adhivāseti nappajahati na vinodeti na vyantī-karoti na anabhāvaɱ gameti.|| ||</p>

					<p class="f4">Uppannaɱ vihiɱsā vitakkaɱ adhivāseti nappajahati na vinodeti na vyantī-karoti,||<br />
					na anabhāvaɱ gameti.|| ||</p>

					<p class="f4">Uppannūppanne pāpake akusale dhamme adhivāseti nappajahati na vinodeti vyantī-karoti na anabhāvaɱ gameti.|| ||</p>

					<p class="f4">Evaɱ kho bhikkhave bhikkhu na āsāṭikaɱ sāṭetā hoti.|| ||</p>

					<p class="ctr c">&#9632;</p>

					<p class="f4"><b>[4]</b> Kathañ ca bhikkhave bhikkhu na vaṇaɱ paṭicchādetā hoti?|| ||</p>

					<p class="f4">Idha, bhikkhave, bhikkhu cakkhunā rūpaɱ disvā nimittaggāhī hoti anubyañjanaggāhī,||<br />
					'yatvādhi-karaṇamenaɱ cakkhu'ndriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati cakkhu'ndriyaɱ,||<br />
					cakkhu'ndriye na saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Sotena saddaɱ sutvā nimittaggāhī hoti anubyañjanaggāhī,||<br />
					'yatvādhi-karaṇamenaɱ1 sotendriyaɱ asaɱvutaɱ viharantaɱ abhijjhā domanassā pāpanā akusalā dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati sotendriyaɱ,||<br />
					sotendriye na saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Ghānena <a id="pg349"><span class="f2 g"><b>[349]</b></span></a> gandhaɱ ghāyitvā nimittaggāhī hoti anubyañjanaggāhī,||<br />
					'yatvādhi-karaṇamenaɱ1 ghānendriyaɱ asaɱvutaɱ viharantaɱ abhijjhā domanassā pāpanā akusalā dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati ghānendriyaɱ,||<br />
					ghātendriye na saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Jivhāya rasaɱ sāyitvā nimittaggāhī hoti anubyañjanaggāhī,||<br />
					'yatvādhi-karaṇamenaɱ1 jivhāndriyaɱ asaɱvutaɱ viharantaɱ abhijjhā domanassā pāpanā akusalā dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati jivhāndriyaɱ,||<br />
					jivhāndriye na saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Kāyena phoṭṭhabbaɱ phusitvā nimittaggāhī hoti anubyañjanaggāhī,||<br />
					'yatvādhi-karaṇamenaɱ kāyendriyaɱ asaɱvutaɱ viharantaɱ abhijjhā domanassā pāpanā akusalā dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati kāyendriyaɱ,||<br />
					kāyendriye na saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Manasādhammaɱ viññāya nimittaggāhī hoti anubyañjanaggāhī,||<br />
					yatvādhi-karaṇamenaɱ man'indriyaɱ asaɱvutaɱ viharantaɱ abhijjhā domanassā pāpakā akusalā-dhammā anvāssaveyyuɱ,||<br />
					tassa saɱvarāya na paṭipajjati,||<br />
					na rakkhati,||<br />
					man'indriyaɱ man'indriye saŋvaraɱ nāpajjati.|| ||</p>

					<p class="f4">Evaɱ bhikkhave bhikkhu na vaṇaɱ paṭicchādetā hoti.|| ||</p>

					<p class="ctr c">&#9632;</p>

					<p class="f4"><b>[5]</b> Kathañ ca bhikkhave bhikkhu na dhūmaɱ kattā hoti?|| ||</p>

					<p class="f4">Idha, bhikkhave, bhikkhu na yathā-sutaɱ yathā-pariyan taɱ dhammaɱ vitthārena paresaɱ desetā hoti.|| ||</p>

					<p class="f4">Evaɱ kho bhikkhave bhikkhu na dhūmaɱ kattā hoti.|| ||</p>

					<p class="ctr c">&#9632;</p>

					<p class="f4"><b>[6]</b> Kathañ ca bhikkhave bhikkhu na titthaɱ jānāti?|| ||</p>

					<p class="f4">Idha, bhikkhave, bhikkhu ye te bhikkhu bahu-s-sutā āgatāgamā dhamma-dharā vinaya-dharā mātikā-dharā,||<br />
					te kālena kālaɱ upasankamitvā na paripucjati,||<br />
					na paripañhati,||<br />
					'idaɱ bhante kathaɱ,||<br />
					imassa ko attho' ti?|| ||</p>

					<p class="f4">Tassa te āyasmanto avivaṭañ c'eva na vivaranti,||<br />
					anuttānīkatañ ca na uttānīɱ karontī ti.|| ||</p>

					<p class="f4">Anekavivihitetasu ca kaŋkhaṭṭhānīyesu dhammesu kaŋkhaɱ na paṭivinodenti.|| ||</p>

					<p class="f4">Evaɱ kho bhikkhave bhikkhu na titthaɱ jānāti.|| ||</p>

					<p class="ctr c">&#9632;</p>

					<p class="f4"><b>[7]</b> Kathañ ca bhikkhave bhikkhu na pītaɱ jānāti?|| ||</p>

					<p class="f4">Idha, bhikkhave, bhikkhu Tathāgata-p-pavedite Dhamma-Vinaye desiyamāne na labhati attha-vedaɱ,||<br />
					na labhati dhamma-vedaɱ,||<br />
					na labhati dhamm'ūpasaɱhitaɱ pāmujjaɱ.|| ||</p>

					<p class="f4">Evaɱ kho bhikkhave bhikkhu na pītaɱ jānāti.|| ||</p>

					<p class="ctr c">&#9632;</p>

					<p class="f4"><b>[8]</b> Kathañ ca bhikkhave bhikkhu na vīthiɱ jānāti?|| ||</p>

					<p class="f4">Idha, bhikkhave, bhikkhu ariyaɱ aṭṭhaŋgikaɱ Maggaɱ yathā-bhūtaɱ na-p-pajānāti.|| ||</p>

					<p class="f4">Evaɱ kho bhikkhave bhikkhu na vīthiɱ jānāti.|| ||</p>

					<p class="ctr c">&#9632;</p>

					<p class="f4"><b>[9]</b> Kathañ ca bhikkhave bhikkhu na gocara-kusalo hoti?|| ||</p>

					<p class="f4"><a id="pg350"><span class="f2 g"><b>[350]</b></span></a> Idha, bhikkhave, bhikkhu cattāro sati-paṭṭhāne yathā-bhūtaɱ na-p-pajānāti.|| ||</p>

					<p class="f4">Evaɱ kho bhikkhave bhikkhu na gocara-kusalo hoti.|| ||</p>

					<p class="ctr c">&#9632;</p>

					<p class="f4"><b>[10]</b> Kathañ ca bhikkhave bhikkhu anavase-sadohī hoti?|| ||</p>

					<p class="f4">Idha, bhikkhave, bhikkhuɱ saddhā gahapatikā abhihaṭṭhuɱ pavārenti cīvara-piṇḍa-pāta-sen'āsana-gilāna-paccaya-bhesajja-parikkhārena.|| ||</p>

					<p class="f4">Tatra bhikkhu mattaɱ na jānāti paṭiggahanāya,||<br />
					evaɱ kho bhikkhave bhikkhu anavase-sadohī hoti.|| ||</p>

					<p class="ctr c">&#9632;</p>

					<p class="f4"><b>[11]</b> Kathañ ca bhikkhave bhikkhu ye te bhikkhu therā rattaññūcira-pabba-jitā Saŋgha pitaro Saŋgha-parināyakā,||<br />
					te na atireka pūjāya pūjetā hoti?|| ||</p>

					<p class="f4">Idha, bhikkhave, bhikkhu ye te bhikkhu therā rattaññū cira-pabba-jitā Saŋgha-pitaro Saŋgha-parināyakā,||<br />
					tesu na mettaɱ kāya-kammaɱ pacc'upa-ṭ-ṭh-ā-peti āvī c'eva raho ca na mettaɱ vacī-kammaɱ pacc'upa-ṭ-ṭh-ā-peti āvī c'eva raho ca.|| ||</p>

					<p class="f4">Evaɱ kho bhikkhave bhikkhu ye te bhikkhu therā rattaññū cira-pabba-jitā Saŋgha-pitaro Saŋgha-parināyakā,||<br />
					tena atireka pūjāya pūjetā hoti.|| ||</p>

					<p class="f4">Imehi kho bhikkhave ekādasahi dhammehi samannāgato bhikkhu abhabbo imasmiɱ Dhamma-Vinaye vuḍḍhiɱ virūḷhiɱ vepullaɱ āpajjituɱ.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Ekādasahi bhikkhave aŋgehi samannāgato gopālako bhabbo gogaṇaɱ pariharituɱ,||<br />
					phātikatuɱ.|| ||</p>
					
					<p class="f4">Katamehi ekādasahi?|| ||</p>

					<p class="f4"><b>[1]</b> Idha, bhikkhave, gopālako rūpaññū hoti||<br />
					<b>[2]</b> lakkhaṇakusalo hoti,||<br />
					<b>[3]</b> āsāṭikaɱ sāṭetā hoti,||<br />
					<b>[4]</b> vaṇaɱ paṭicchādetā hoti,||<br />
					<b>[5]</b> dhūmaɱ kattā hoti,||<br />
					<b>[6]</b> titthaɱ jānāti,||<br />
					<b>[7]</b> pītaɱ jānāti,||<br />
					<b>[8]</b> vīthiɱ jānāti,||<br />
					<b>[9]</b> gocara-kusalo hoti,||<br />
					<b>[10]</b> sāvasesadohī hoti,||<br />
					<b>[11]</b> ye te usabhā gopitaro goparināyakā,||<br />
					te atireka pūjāya pūjetā hoti.|| ||</p>

					<p class="f4">Imehi kho bhikkhave ekādasahi aŋgehi samannāgato gopālako bhabbo gogaṇaɱ pariharituɱ,||<br />
					phātikatuɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Evam eva kho bhikkhave ekādasahi dhammehi samannāgato bhikkhu bhabbo imasmiɱ dhamma vinaye vuḍḍhiɱ virūḷhiɱ vepullaɱ āpajjituɱ.|| ||</p>
					
					<p class="f4">Katamehi ekādasahi?</p>

					<p class="f4"><a id="pg351"><span class="f2 g"><b>[351]</b></span></a> <b>[1]</b> Idha, bhikkhave, bhikkhu rūpaññū hoti <b>[2]</b> lakkhaṇa kusalo hoti,||<br />
					<b>[3]</b> āsāṭikaɱ sāṭetā hoti,||<br />
					<b>[4]</b> vaṇaɱ paṭicchādetā hoti,||<br />
					<b>[5]</b> dhūmaɱ kattā hoti,||<br />
					<b>[6]</b> titthaɱ jānāti,||<br />
					<b>[7]</b> pītaɱ jānāti,||<br />
					<b>[8]</b> vīthiɱ jānāti,||<br />
					<b>[9]</b> gocara-kusalo hoti,||<br />
					<b>[10]</b> sāvasesadohī hoti,||<br />
					<b>[11]</b> ye te bhikkhu therā rattaññū cira-pabba-jitā Saŋgha-pitaro Saŋgha-parināyakā,||<br />
					te atirekapūjāya pūjetā hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><b>[1]</b> Kathañ ca bhikkhave bhikkhu rūpaññū hoti?|| ||</p>

					<p class="f4">Idha, bhikkhave, bhikkhu yaɱ kiñci rūpaɱ sabbaɱ taɱ rūpaɱ cattāri mahā-bhūtāni,||<br />
					catunnañ ca mahā-bhūtānaɱ upādāya rūpantī yathā-bhūtaɱ pajānāti,||<br />
					evaɱ kho bhikkhave bhikkhū rūpaññū hoti.|| ||</p>

					<p class="ctr c">&#9632;</p>

					<p class="f4"><b>[2]</b> Kathañ ca bhikkhave bhikkhu lakkhaṇa-kusalo hoti?|| ||</p>

					<p class="f4">Idha, bhikkhave, bhikkhu 'kamma-lakkhaṇo bālo,||<br />
					kamma-lakkhaṇo paṇḍito'ti yathā-bhūtaɱ pajānāti,||<br />
					evaɱ kho bhikkhave bhikkhu lakkhaṇa-kusalo hoti.|| ||</p>

					<p class="ctr c">&#9632;</p>

					<p class="f4"><b>[3]</b> Kathañ ca bhikkhave bhikkhu āsāṭikaɱ sāṭetā hoti?|| ||</p>

					<p class="f4">Idha, bhikkhave, bhikkhu uppannaɱ kāma-vitakkaɱ nādhi-vāseti pajahati vinodeti byāntīkaroti,||<br />
					anabhāvaɱ gameti,||<br />
					uppannaɱ vyāpāda vitakkaɱ nādhi-vāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Uppannaɱ vihiɱsā vitakkaɱ nādhi-vāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Uppannuppanne pāpake akusale dhamme nādhi-vāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Evaɱ kho bhikkhave bhikkhu āsāṭikaɱ sāṭetā hoti.|| ||</p>

					<p class="ctr c">&#9632;</p>

					<p class="f4"><b>[4]</b> Kathañ ca bhikkhave bhikkhu vaṇaɱ paṭicchādetā hoti?|| ||</p>

					<p class="f4">Idha, bhikkhave, bhikkhu cakkhunā rūpaɱ disvā na nimittaggāhī hoti,||<br />
					nānuvyañjanaggāhī yatvādhi-karaṇamenaɱ cakkhu'ndriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati cakkhu'ndriyaɱ,||<br />
					cakkhu'ndriye saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Sotena saddaɱ sutvā na nimittaggāhī hoti,||<br />
					nānuvyañjanaggāhī yatvādhi-karaṇamenaɱ sotendriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati sotendriyaɱ,||<br />
					sotendriye saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Ghānenana ghandhaɱ ghāyitvā na nimittaggāhī hoti,||<br />
					nānuvyañjanaggāhī yatvādhi-karaṇamenaɱ ghānendriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati ghātendriyaɱ,||<br />
					ghānendriye saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Jivhāya rasaɱ sāyitvā na nimittaggāhī hoti,||<br />
					nānuvyañjanaggāhī yatvādhi-karaṇamenaɱ jivhāndriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati jivhāndriyaɱ,||<br />
					jivhāndriye saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Kāyena phoṭṭhabbaɱ phusitvā na nimittaggāhī hoti,||<br />
					nānuvyañjanaggāhī yatvādhi-karaṇamenaɱ kāyendriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa saɱvarāya paṭipajjati,||<br />
					rakkhati kāyendriyaɱ,||<br />
					kāyendriye saŋvaraɱ āpajjati.|| ||</p>

					<p class="ctr c">-&#9702;-</p>

					<p class="f4">Manasā dhammaɱ viññāya na nimittaggāhī hoti,||<br />
					nānuvyañjanaggāhītha yatvādhi-karaṇamenaɱ man'indriyaɱ asaɱvutaɱ viharantaɱ abhijjhā domanassā pāpakā akusalā dhammā anvāssaveyyuɱ,||<br />
					tassa <a id="pg352"><span class="f2 g"><b>[352]</b></span></a> saɱvarāya āpajjati.|| ||</p>

					<p class="f4">Evaɱ kho bhikkhave bhikkhu vaṇaɱ paṭicchādetā hoti.|| ||</p>

					<p class="ctr c">&#9632;</p>

					<p class="f4"><b>[5]</b> Kathañ ca bhikkhave bhikkhu dhūmaɱ kattā hoti?|| ||</p>

					<p class="f4">Idha, bhikkhave, bhikkhu yathā-sutaɱ yathā-pariyan taɱ dhammaɱ vitthārena paresaɱ desetā hoti.|| ||</p>

					<p class="f4">Evaɱ kho bhikkhave bhikkhu dhūmaɱ kattā hoti.|| ||</p>

					<p class="ctr c">&#9632;</p>

					<p class="f4"><b>[6]</b> Kathañ ca bhikkhave bhikkhu titthaɱ jānāti?|| ||</p>

					<p class="f4">Idha, bhikkhave, bhikkhu ye te bhikkhu bahu-s-sutā āgatāgamā dhamma-dharā vinaya-dharā mātikā-dharā,||<br />
					te kālena kālaɱ upasankamitvā paripucjati,||<br />
					paripañhati,||<br />
					'Idaɱ bhante kathaɱ,||<br />
					imassa ko attho' ti?|| ||</p>

					<p class="f4">Tassa te āyasmanto avivaṭañ c'eva vivaranti,||<br />
					anuttānīkatañ ca uttānīɱ karontī ti.|| ||</p>

					<p class="f4">Anekavivihitetasu ca kaŋkhaṭṭhānīyesu dhammesu kaŋkhaɱ paṭivinodenti.|| ||</p>

					<p class="f4">Evaɱ kho bhikkhave bhikkhu titthaɱ jānāti.|| ||</p>

					<p class="ctr c">&#9632;</p>

					<p class="f4"><b>[7]</b> Kathañ ca bhikkhave bhikkhu pītaɱ jānāti?|| ||</p>

					<p class="f4">Idha, bhikkhave, bhikkhu Tathāgata-p-pavedite Dhamma-Vinaye desiyamāne labhati attha-vedaɱ,||<br />
					labhati dhamma-vedaɱ,||<br />
					labhati dhamm'ūpasaɱhitaɱ pāmujjaɱ evaɱ kho bhikkhave bhikkhu pītaɱ jānāti.|| ||</p>

					<p class="ctr c">&#9632;</p>

					<p class="f4"><b>[8]</b> Kathañ ca bhikkhave bhikkhu vīthiɱ jānāti?|| ||</p>

					<p class="f4">Idha, bhikkhave, bhikkhu ariyaɱ aṭṭhaŋgikaɱ Maggaɱ yathā-bhūtaɱ pajānāti.|| ||</p>

					<p class="f4">Evaɱ kho bhikkhave bhikkhu vīthiɱ jānāti.|| ||</p>

					<p class="ctr c">&#9632;</p>

					<p class="f4"><b>[9]</b> Kathañ ca bhikkhave bhikkhu gocara-kusalo hoti?|| ||</p>

					<p class="f4">Idha, bhikkhave, bhikkhu cattāro sati-paṭṭhāne yathā-bhūtaɱ pajānāti.|| ||</p>

					<p class="f4">Evaɱ kho bhikkhave bhikkhu gocara-kusalo hoti</p>

					<p class="ctr c">&#9632;</p>

					<p class="f4"><b>[10]</b> Kathañ ca bhikkhave bhikkhu sāvasesadohī hoti?|| ||</p>

					<p class="f4">Idha, bhikkhave, bhikkhu saddhā gahapatikā abhiṭṭhuɱ pavārenti cīvara piṇḍa-pāta sen'āsana gilāna-paccaya bhesajja parikkhārena.|| ||</p>

					<p class="f4">Tatra bhikkhu mattaɱ jānāti paṭiggahanāya.|| ||</p>

					<p class="f4"><a id="pg353"><span class="f2 g"><b>[353]</b></span></a> Evaɱ kho bhikkhave bhikkhu sāvasesadohī hoti.|| ||</p>

					<p class="ctr c">&#9632;</p>

					<p class="f4"><b>[11]</b> Kathañ ca bhikkhave bhikkhu ye te bhikkhu therā rattaññū cira-pabba-jitā Saŋgha-pitaro Saŋgha-parināyakā te atirekapūjāya pūjetā hoti.|| ||</p>

					<p class="f4">Idha, bhikkhave, bhikkhu ye te bhikkhu therā rattaññū cira-pabba-jitā Saŋgha-pitaro Saŋgha-parināyakā tesu mettaɱ kāya-kammaɱ pacc'upa-ṭ-ṭh-ā-peti āvī c'eva raho ca.|| ||</p>

					<p class="f4">Mettaɱ vacī-kammaɱ pacc'upa-ṭ-ṭh-ā-peti āvī c'eva raho ca.|| ||</p>

					<p class="f4">Mettaɱ mano-kammaɱ paccacupa-ṭ-ṭh-ā-peti āvī c'eva raho ca.|| ||</p>

					<p class="f4">Evaɱ kho bhikkhave bhikkhu ye te bhikkhu therā rattaññū cira-pabba-jitā Saŋgha-pitaro Saŋgha-parināyakā te atireka pūjāya pūjetā hoti.|| ||</p>

					<p class="ctr c">&#9632;</p>

					<p class="f4">Imehi kho bhikkhave ekādasahi dhammehi samannāgato bhikkhu bhabbo imasmiɱ Dhamma-Vinaye vuḍḍhiɱ virūḷhiɱ vepullaɱ āpajjitunti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>