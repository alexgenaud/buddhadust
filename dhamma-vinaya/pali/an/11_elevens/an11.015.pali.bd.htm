<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Elevens, Sutta 15. The Buddha explains the traditional marks of the believing bhikkhu." />
<title>AN 11.15: Subhūti Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					XI. Ekā-Dasaka Nipāta<br />
					II. Anussati Vagga</h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p15">Sutta 15</a></h4>

					<h1>Subhūti Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg337"><span class="f2 g"><b>[337]</b></span></a></p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.015.wood.pts.htm#p1">pts</a>]</span> Atha kho āyasmā Subhūti saddhena bhikkhunā saddhiɱ yena Bhagavā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmantaɱ Subhūti Bhagavā etad avoca:</p>

					<p class="f4">"Konāmo ayaɱ Subhūti bhikkhū" ti?</p>

					<p class="f4">"Saddho nāmo ayaɱ bhante bhikkhu saddhassa upāsakassa putto saddhā agārasmā anagāriyaɱ pabba-jito" ti.|| ||</p>

					<p class="f4">"Kacci panāyaɱ Subhūti saddho bhikkhu saddhassa upāsakassa putto saddhā agārasmā anagāriyaɱ pabba-jito sandissati saddhā-padānesū" ti?</p>

					<p class="f4">"Etassa Bhagavā kālo,||<br />
					etassa Sugata kālo,||<br />
					yaɱ Bhagavā saddhassa saddhā-padānāni bhāseyya.|| ||</p>

					<p class="f4">Idān āhaɱ jānissāmi yadi vāyaɱ bhikkhu sandissati saddhā-padānesu yadi vā no" ti.|| ||</p>

					<p class="f4">"Tena hi Subhūti suṇāhi,||<br />
					sādhukaɱ mana-sikarohi bhāsissāmī" ti.|| ||</p>

					<p class="f4">"Evaɱ bhante" ti kho āyasmā Subhūti Bhagavato paccassosi.|| ||</p>

					<p class="f4">Bhagavā etad avoca:</p>

					<p class="f4"><a id="pg338"><span class="f2 g"><b>[338]</b></span></a> "Idha Subhūti bhikkhu sīlavā hoti,||<br />
					Pātimokkha-saŋvara-saɱvuto viharati||<br />
					ācāra-gocara-sampanno anumattesu vajjesu bhaya-dassāvī samādāya sikkhati sikkhā-padesu.</p>

					<p class="f4">Yampi Subhūti bhikkhu sīlavā hoti,||<br />
					Pātimokkha-saŋvara-saɱvuto viharati||<br />
					ācāra-gocara-sampanno anumattesu vajjesu bhaya-dassāvī samādāya sikkhati sikkhā-padesu,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">2. Puna ca paraɱ Subhūti bhikkhu bahu-s-suto hoti suta-dharo suta-sanni-cayo.</p>

					<p class="f4">Ye te dhammā ādi-kalyāṇā majjhe-kalyāṇā pariyosāna-kalyāṇā sātthā savyañjanā kevala-paripuṇṇaɱ parisuddhaɱ Brahma-cariyaɱ abhivadanti,||<br />
					tathā rūpāssa dhammā bahu-s-sutā honti dhatā,||<br />
					vacasā paricitā,||<br />
					manas-ā-nupekkhitā,||<br />
					diṭṭhiyā suppaṭi-viddhā,||<br />
					yampi Subhūti bhikkhu bahu-s-suto hoti suta-dharo suta-sanni-cayo.</p>

					<p class="f4">Ye te dhammā ādi-kalyāṇā majjhe-kalyāṇā pariyosāna-kalyāṇā sātthā savyañjanā kevala-paripuṇṇaɱ parisuddhaɱ Brahma-cariyaɱ abhivadanti,||<br />
					tathā rūpāssa dhammā bahu-s-sutā honti dhatā,||<br />
					vacasā,||<br />
					paricitā,||<br />
					manasānupenkhitā,||<br />
					diṭṭhiyā suppaṭi-viddhā,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">3. Puna ca paraɱ Subhūti, bhikkhu kalyāṇa-mitto hoti||<br />
					kalyāṇa sahāyo kalyāṇa sampavaŋko.</p>

					<p class="f4">Yampi Subhūti bhikkhu kalyāṇa-mitto hoti kalyāṇa-sahāyo kalyāṇa-sampavaŋko,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">4. Puna ca paraɱ Subhūti, bhikkhu suvaco hoti||<br />
					sovacassa karaṇehi dhammehi samannāgato,||<br />
					khamo pada-k-khiṇaggāhī anusāsaniɱ|| ||</p>

					<p class="f4">Yampi Subhūti bhikkhu suvaco hoti||<br />
					sovacassa-karaṇehi dhammehi samannāgato khamo pada-k-khiṇaggāhī anusāsaniɱ,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">5. Puna ca paraɱ Subhūti, bhikkhu yāni tāni sabrahma-cārīnaɱ uccāvacāni,||<br />
					kiɱ-karaṇīyāni tattha dakkho hoti||<br />
					analaso tatrūpāyāya vīmaɱsāya samannāgato||<br />
					alaɱ kātuɱ||<br />
					alaɱ saɱvidhātuɱ.</p>

					<p class="f4">Yampi Subhūti bhikkhu yāni tāni sabrahma-cārīnaɱ uccāvacāni kiɱ-karaṇīyāni,||<br />
					tatthadakkho hoti analaso||<br />
					tatrūpāyāya samannāgato||<br />
					alaɱ kātuɱ||<br />
					alaɱ saɱvidhātuɱ,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4"><a id="pg339"><span class="f2 g"><b>[339]</b></span></a> 6. Puna ca paraɱ Subhūti, bhikkhu dhammakāmo hoti||<br />
					piya-samudāhāro||<br />
					abhidhamme||<br />
					abhivinaye uḷārapāmojjo.</p>

					<p class="f4">Yampi Subhūti bhikkhu dhammakāmo hoti||<br />
					piya-samudāhāro||<br />
					abhidhamme||<br />
					abhivinaye uḷārapāmojjo,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">7. Puna ca paraɱ Subhūti bhikkhu āraddha-viriyo viharati akusalānaɱ dhammānaɱ pahānāya kusalānaɱ dhammānaɱ upasampadāya thāmavā daḷha-parakkamo anikkhitta-dhūro kusalesu dhammesu.</p>

					<p class="f4">Yampi Subhūti bhikkhu āraddha-viriyo viharati akusalānaɱ dhammānaɱ pahānāya kusalānaɱ dhammānaɱ upasampadāya thāmavā daḷha-parakkamo anikkhitta-dhuro kusalesu dhammesu,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">8. Puna ca paraɱ Subhūti bhikkhu catunnaɱ jhānānaɱ ābhiceta-sikānaɱ diṭṭha-dhamma-sukha vihārānaɱ nikāma-lābhī hoti akiccha-lābhī akasira-lābhī.|| ||</p>

					<p class="f4">Yampi Subhūti bhikkhu catunnaɱ jhānānaɱ ābhiceta-sikānaɱ diṭṭha-dhamma sukha vihārānaɱ nikāma-lābhī hoti akiccha-lābhī akasira-lābhī,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">9. Puna ca paraɱ Subhūti, bhikkhu aneka-vihitaɱ pubbe-nivāsaɱ anussarati.</p>

					<p class="f4">Seyyath'īdaɱ: ekam pi jātiɱ dve pi jātiyo tisso pi jātiyo catasso pi jātiyo pañca pi jātiyo dasa pi jātiyo vīsam pi jātiyo tiɱsam pi jātiyo cattārisam pi jātiyo paññāsam pi jātiyo jāti-satam pi jāti sahassampi jāti sata-sahassam pi aneke pi saɱvaṭṭa-kappe aneke pi vivaṭṭa-kappe aneke pi saɱvaṭṭa-vivaṭṭa-kappe amutrāsiɱ.</p>

					<p class="f4">'Evaɱ nāmo evaɱ gotto evaɱ vaṇṇo evam-āhāro evaɱ-sukha-dukkha-paṭisaŋvedī evamāyu pariyanto,||<br />
					so tato cuto amutra udapādiɱ,||<br />
					tatrāpāsiɱ evaɱ nāmo evaɱ gotto evaɱ-vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto so tato cuto idhupapanno' ti.</p>

					<p class="f4">Iti sākāraɱ sa uddesaɱ aneka vihitaɱ pubbe-nivāsaɱ anussarati.</p>

					<p class="f4">Yampi Subhūti <a id="pg340"><span class="f2 g"><b>[340]</b></span></a> bhikkhu aneka-vihitaɱ pubbe-nivāsaɱ anussarati, seyyath'īdaɱ ekam pi jātiɱ dve pi jātiyo Tisso pi jātiyo catasso pi jātiyo pañca pi jātiyo dasa pi jātiyo vīsampi jātiyo tīsampi jātiyo cattārisampi jātiyo paññāsam pi jātiyo jāti-satam pi jāti sahassampi jāti sata-sahassampi anekepi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe amutāsiɱ.</p>

					<p class="f4">Evaɱ nāmo evaɱ-gotto evaɱ-vaṇṇo evam-āhāro evaɱ sukha-dukha-paṭisaŋvedī evam-āyu-pariyanto,||<br />
					so tato cuto amutra udapādi,||<br />
					tatrāpāsiɱ evaɱ nāmo evaɱ gotto evaɱ-vaṇṇo evam-āhāro evaɱ sukha-dukkha-paṭisaŋvedī evam-āyu-pariyanto so tato cuto idh'ūpapannoti.</p>

					<p class="f4">Iti sākāraɱ sa uddesaɱ aneka vihitaɱ pubbe-nivāsaɱ anussarati.</p>

					<p class="f4">Idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">10. Puna ca paraɱ Subhūti, bhikkhu dibbena cakkhunā visuddhena atikkanta-mānusakena satte passati cavamāne uppajjamāne hīne paṇīte suvaṇṇe dubbaṇṇe sugate duggate,||<br />
					yathā-kammūpage satte pajānāti.</p>

					<p class="f4">'Ime vata bhonto sattā kāya du-c-caritena samannāgatā vacī du-c-caritena samannāgatā mano du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā.</p>

					<p class="f4">Ime vā na bhonto sattā kāya-sucaritena samannāgatā vacī sucaritena samannāgatā mano sucaritena samannāgatā ariyānaɱ anupavādakā sammā diṭṭhikā sammā-diṭṭhi-kamma-samādānā,||<br />
					ke kāyassa bhedā param maraṇā sugatiɱ saggaɱ lokaɱ upapannā' ti.</p>

					<p class="f4">Iti dibbena cakkhunā visuddhena atikkanta-mānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathā kammūpage satte pajānāti.</p>

					<p class="f4">Yampi Subhūti, bhikkhu dibbena cakkhunā visuddhena atikantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathā kammūpage satte pajānāti,||<br />
					idam pi Subhūti saddhassa saddhā-padānaɱ hoti.|| ||</p>

					<p class="ctr c">&#9632;</p>

					<p class="f4">11. Puna ca paraɱ Subhūti, bhikkhu āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.</p>

					<p class="f4">Yampi Subhūti, bhikkhu āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati,||<br />
					idam pi Subhūti saddhassa saddhā-padānaɱ hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Evaɱ vutte āyasmā Subhūti Bhagavantaɱ etad avoca:|| ||</p>

					<p class="f4">"Yān'imāni bhante Bhagavatā saddhassa saddhā-padānāni bhāsitāni saŋvijjanti tāni imassa bhikkhuno, ayañ ca bhikkhu etesu sandissati.</p>

					<p class="ctr c">&#9632;</p>

					<p class="f4">Ayaɱ bhante bhikkhu sīlavā hoti Pātimokkha-saŋvara-saɱvuto viharati.|| ||</p>

					<p class="f4">Ācāragocara-sampanno aṇumattesu vajjesu bhaya-dassāvī samādāya sikkhati sikkhā-padesu.</p>

					<p class="ctr c">&#9632;</p>

					<p class="f4"><a id="pg341"><span class="f2 g"><b>[341]</b></span></a> Ayaɱ bhante bhikkhu bahu-s-suto hoti suta-dharo suta-sannī-cayo.</p>

					<p class="f4">Ye te dhammā ādi-kalyāṇā majjhe kalyāṇā pariyosāna-kalyāṇā sātthā savyañjanā kevala-paripuṇṇaɱ parisuddhaɱ Brahma-cariyaɱ abhivadanti,||<br />
					tathā-rūpāssa dhammā bahu-s-sutā honti dhatā vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu kalyāṇa-mitto kalyāṇa-sahāyo kalyāṇa-sampavaŋko.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu suvaco hoti,||<br />
					sovacassa-karaṇehi dhammehi samannāgato khamo pada-k-khiṇaggāhī anusāsaniɱ.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu yāni tāni sabrahma-cārīnaɱ uccāvacāni kiɱ karaṇīyāni,||<br />
					tattha dakkho hoti analaso tatrūpāyāya vīmaɱsāya samannāgato alaɱ kātuɱ, alaɱ saɱvidhātuɱ.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu dhammakāmo hoti,||<br />
					piya-samudāhāro abhidhamme abhivinaye uḷārapāmojjo.|| ||</p>

					<p class="f4">Ayaɱ bhante bhikkhu āraddha-viriyo viharati thāmavā daḷha-parakkamo anikkhitta-dhūro kusalesu dhammesu.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti akiccha-lābhī akasira-lābhī.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu aneka-vihitaɱ pubbe-nivāsaɱ anussarati seyyath'īdaɱ:</p>

					<p class="f4">Ekam pi jātiɱ dve pi jātiyo Tisso pi jātiyo catasso pi jātiyo pañca pi jātiyo dasa pi jātiyo vīsampi jātiyo tiɱsam pi jātiyo cattārisampi jātiyo paññāsam pi jātiyo jāti-satam pi jāti sahassampi jāti sata-sahassampi anekepi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe amutrāsiɱ.</p>

					<p class="f4">'Evaɱ nāmo evaɱ gotto evaɱ-vaṇṇo evam-āhāro evaɱsukha-dukkha paṭisaŋvedī evamāyu pariyanto, so tato cuto amutra udapādiɱ, tatrāpāsiɱ.</p>

					<p class="f4">Evaɱ nāmo evaɱ gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto so tato cuto idhupapanno' ti.</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarati.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu dibbena cakkhunā visuddhena atikkanta-mānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathā-kammūpage satte pajānāti:</p>

					<p class="f4">'Ime vata bhonto sattā kāya du-c-caritena samannāgatā vacī du-c-caritena samannāgatā mano du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā.</p>

					<p class="f4">Ime vā pana bhonto sattā kāya sucaritena samannāgatā vacī sucaritena samannāgatā mano sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā,||<br />
					te kāyassa bhedā param maraṇā sugatiɱ saggaɱ lokaɱ upapannā' ti.</p>

					<p class="f4">Iti dibbena cakkhunā visuddhena atikkanta-mānusakena satte passati cavamāne upapajjamāne hīne paṇite suvaṇṇe dubbaṇne sugate duggate yathā kammūpage satte pajānāti.|| ||</p>

					<p class="ctr c">&#9632;</p>

					<p class="f4">Ayaɱ bhante bhikkhu āsavāna khayā ānāsavaɱ ceto-vimuttiɱ paññā vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Yān'imāni bhante Bhagavatā saddhassa saddhā-padānāni bhāsitāni saŋvijjanti, tāni imassa bhikkhuno.</p>

					<p class="f4">Ayañ ca bhikkhu etesu sandissatī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Sādhu sādhu Subhūti,||<br />
					tena hi tvaɱ Subhūti iminā saddhena bhikkhunā saddhiɱ vihareyyāsi.</p>

					<p class="f4">Yadā ca tvaɱ Subhūti ākaŋkheyyāsi Tathāgataɱ dassanāya iminā ca saddhena bhikkhunā saddhiɱ upasankameyyāsi Tathāgataɱ dassanāyā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>