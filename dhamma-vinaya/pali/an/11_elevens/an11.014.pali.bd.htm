<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Elevens, Sutta 14. The Buddha instructs Nandiya the Sakyan as to how a layman becomes a true disciple of the Aristocrats." />
<title>AN 11 14: Nandiya Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					XI. Ekā-Dasaka Nipāta<br />
					II. Anussati Vagga</i></h4>

					<h4 class="ctr"><a href="../../../../backmatter/indexes/sutta/an/idx_11_ekadasakanipata.htm#p14">Sutta 14</a></h4>

					<h1>Nandiya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg334"><span class="f2 g"><b>[334]</b></span></a></p>

					<p class="f4"><span class="f3"><a id="p1">1.</a> [<a href="../../../../dhamma-vinaya/pts/an/11_elevens/an11.014.wood.pts.htm#p1">pts</a>][<a href="../../../../dhamma-vinaya/bd/an/11_elevens/an11.014.olds.bd.htm#p1">olds</a>]</span> Ekaṃ samayaṃ Bhagavā||<br />
					Sakkesu viharati||<br />
					Kapilavatthusmiṃ||<br />
					Nigrodhārāme.</p>

					<p class="f4">Tena kho||<br />
					pana samayena||<br />
					Bhagavā Sāvatthiyaṃ||<br />
					vassāvāsaṃ upagantukāmo hoti.|| ||</p>

					<p class="f4">Assosi kho Nandiyo Sakko:</p>

					<p class="f4">"Bhagavā kira Sāvatthiyaṃ||<br />
					vassāvāsaṃ upagantukāmo" ti.|| ||</p>

					<p class="f4">Atha kho Nandiyassa <a id="pg335"><span class="f2 g"><b>[335]</b></span></a> Sakkassa||<br />
					etad ahosi:|| ||</p>

					<p class="f4">"Yan nūnāham pi Sāvatthiyaṃ||<br />
					vassāvāsaṃ upagaccheyyaṃ?|| ||</p>

					<p class="f4">Tattha kammantaṃ yeva adhiṭṭhahissāmi,||<br />
					Bhagavantañ ca lacchāmi||<br />
					kālena kālaṃ dassanāyā" ti.|| ||</p>

					<p class="f4">Atha kho Bhagavā Sāvatthiyaṃ||<br />
					vassāvāsaṃ upagañchi,||<br />
					Nandiyo pi kho Sakko Sāvatthiyaṃ||<br />
					vassāvāsaṃ upagañchi.|| ||</p>

					<p class="f4">Tattha kammantañ c'eva adhiṭṭhāsi||<br />
					Bhagavantañ ca labhi||<br />
					kālena kālaṃ dassanāya.|| ||</p>

					<p class="f4">Tena kho pana samayena sambahulā bhikkhu||<br />
					Bhagavato cīvara-kammaṃ karonti.|| ||</p>

					<p class="f4">"Niṭṭhita-cīvaro Bhagavā temāsaccayena cārikaṃ pakkamissatī" ti.</p>

					<p class="f4">Assosi kho Nandiyo Sakko:|| ||</p>

					<p class="f4">"Sambahulā kira bhikkhu||<br />
					Bhagavato cīvara-kammaṃ karonti.|| ||</p>

					<p class="f4">'Niṭṭhita-cīvaro Bhagavā temāsaccayena cārikaṃ pakkamissatī'" ti.</p>

					<p class="f4">Atha kho Nandiyo Sakko||<br />
					yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ||<br />
					abhivādetvā eka-m-antaṃ nisīdi.</p>

					<p class="f4">Eka-m-antaṃ nisinno kho||<br />
					Nandiyo Sakko Bhagavantaṃ etad avoca:|| ||</p>

					<p class="f4">"Sutaṃ me taṃ bhante||<br />
					'sambahula kira bhikkhu||<br />
					Bhagavato cīvara-kammaṃ karonti.|| ||</p>

					<p class="f4">'Niṭṭhita-cīvaro||<br />
					Bhagavā temāsaccayena cārikaṃ pakkamissatī' ti.|| ||</p>

					<p class="f4">Tesaṃ no, bhante,||<br />
					nānāvihārehi viharataṃ||<br />
					kenassa||<br />
					vihārena vihātabban" ti?</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Sādhu, sādhu, Nandiya,||<br />
					etaṃ kho Nandiya||<br />
					tumhādisānaṃ paṭirūpaṃ kula-puttānaṃ||<br />
					yaṃ tumhe Tathāgataṃ||<br />
					upasaṇkamitvā puccheyyātha:|| ||</p>

					<p class="f4">'Tesaṃ no, bhante,||<br />
					nānāvihārehi viharataṃ||<br />
					kenassa||<br />
					vihārena vihātabban'" ti?|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Saddho kho, Mahānāma, ārādhako hoti,||<br />
					no assaddho.|| ||</p>

					<p class="f4">Sīlavā ārādhako hoti,||<br />
					no du-s-sīlo.|| ||</p>

					<p class="f4">Āraddha-viriyo ārādhako hoti,||<br />
					no kusīto.|| ||</p>

					<p class="f4">Upatthika-satī ārādhako hoti,||<br />
					no muṭṭhas-satī.|| ||</p>

					<p class="f4">Samāhito ārādhako hoti,||<br />
					no asamāhito.|| ||</p>

					<p class="f4">Paññavā ārādhako hoti,||<br />
					no duppañño.|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Imesu kho te Nandiya||<br />
					chasu Dhammesu patiṭṭhāya||<br />
					pañcasu Dhammesu ajjhattaṃ sati upaṭṭhāpetabbā.|| ||</p>

					<p class="f4">Idha tvaṃ Nandiya||<br />
					Tathāgataṃ anussareyyāsi:|| ||</p>
					<p class="f4">'Iti pi <a id="pg336"><span class="f2 g"><b>[336]</b></span></a> so Bhagavā||<br />
					arahaṃ||<br />
					Sammā Sambuddho||<br />
					vijjā-caraṇa-sampanno||<br />
					Sugato||<br />
					loka-vidū anuttaro||<br />
					purisa-damma-sārathi||<br />
					satthā deva-manussānaṃ||<br />
					Buddho||<br />
					Bhagavā' ti.|| ||</p>

					<p class="f4">Iti kho te Nandiya||<br />
					Tathāgataṃ ārabbha||<br />
					ajjhattaṃ sati upaṭṭhāpetabbā.|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Puna ca paraṃ tvaṃ Nandiya||<br />
					Dhammaṃ anussareyyāsi:|| ||</p>

					<p class="f4">'Svākkhāto Bhagavatā Dhammo||<br />
					sandiṭṭhiko||<br />
					akāliko||<br />
					ehi passiko||<br />
					opanayiko||<br />
					paccattaṃ veditabbo viññūhī' ti.|| ||</p>

					<p class="f4">Iti kho te Nandiya||<br />
					Dhammaṃ ārabbha||<br />
					ajjhattaṃ sati upaṭṭhāpetabbā.|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Puna ca paraṃ tvaṃ Nandiya||<br />
					kalyāṇa-mitte anussareyyāsi:|| ||</p>

					<p class="f4">'Lābhā vata me||<br />
					su-laddhaṃ vata me,||<br />
					yassa me kalyāṇa-mittā||<br />
					anukampakā||<br />
					attha-kāmā||<br />
					ovādakā||<br />
					anusāsakā' ti.|| ||</p>

					<p class="f4">Iti kho te Nandiya||<br />
					kalyāṇa-mitte ārabbha||<br />
					ajjhattaṃ sati upaṭṭhāpetabbā.|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Puna ca paraṃ tvaṃ Nandiya||<br />
					attano cāgaṃ anussareyyāsi:|| ||</p>

					<p class="f4">'Lābhā vata me,||<br />
					su-laddhaṃ vata me,||<br />
					yohaṃ macchera-mala-pariyuṭṭhitāya pajāya||<br />
					vigata-mala-maccherena cetasā agāraṃ ajjhāvasāmi||<br />
					mutta-cāgo,||<br />
					payata-pāṇī,||<br />
					vossagga-rato||<br />
					yā cayogo dāna-saṃvibhāga-rato' ti.|| ||</p>

					<p class="f4">Iti kho te Nandiya||<br />
					cāgaṃ ārabbha ajjhattaṃ sati upaṭṭhāpetabbā.|| ||</p>

					<p class="ctr c">&#9632;</p>

					<p class="f4">Puna ca paraṃ tvaṃ Nandiya||<br />
					devatā anussareyyāsi:|| ||</p>

					<p class="f4">'Yā devatā atikkamm'eva||<br />
					kabaliṇkāra-bhakkhānaṃ devānaṃ||<br />
					sahavyataṃ aññataraṃ||<br />
					mano-mayaṃ kāyaṃ upapannā,||<br />
					tā karaṇīyaṃ attano||<br />
					na samanupassanti,||<br />
					katassa vā||<br />
					paticayaṃ' ti.|| ||</p>

					<p class="f4">Seyyathā pi, Nandiya,||<br />
					bhikkhu asamaya-vimutto||<br />
					karaṇīyaṃ attano||<br />
					na samanupassati,||<br />
					katassa vā||<br />
					paticayaṃ.|| ||</p>

					<p class="f4">Evam eva kho, Nandiya,||<br />
					yā tā devatā atikkamm'eva||<br />
					kabaliṇkāra-bhakkhānaṃ devānaṃ||<br />
					saha-vyataṃ aññataraṃ||<br />
					mano-mayaṃ kāyaṃ upapannā,||<br />
					tā <a id="pg337"><span class="f2 g"><b>[337]</b></span></a> karaṇīyaṃ attano||<br />
					na samanupassanti||<br />
					katassa vā||<br />
					paticayaṃ.|| ||</p>

					<p class="f4">Iti kho te, Nandiya,||<br />
					devatā ārabbha ajjhattaṃ sati upaṭṭhāpetabbā.|| ||</p>

					<p>&nbsp;</p>

					<p class="f4 ctr c">&#9632;</p>

					<p>&nbsp;</p>

					<p class="f4">Imehi kho, Nandiya,||<br />
					ekādasahi Dhammehi samannāgato||<br />
					ariya-sāvako pajahat'eva pāpake akusale Dhamme,||<br />
					na upādiyati.|| ||</p>

					<p class="f4">Seyyathā pi, Nandiya,||<br />
					kumbho nikkujjo'va mat'eva udakaṃ,||<br />
					no vantaṃ pacchā vamati.|| ||</p>

					<p class="f4">Seyyathā vā pana, Nandiya,||<br />
					sukkhe tiṇadāye aggimukko ḍahaṃ yeva gacchati,||<br />
					no daḍḍhaṃ paccudāvattati.|| ||</p>

					<p class="f4">Eva meva kho, Nandiya,||<br />
					imehi ekādasahi Dhammehi samannāgato||<br />
					ariya-sāvako pajahat'eva pāpake akusale Dhamme,||<br />
					na upādiyatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>