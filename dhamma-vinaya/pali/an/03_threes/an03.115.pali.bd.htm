<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Threes, Sutta 115. The Buddha describes what constitutes failure and success in ethical practices, heart, and viewpoint in this dhamma-discipline." />
<title>AN 3.115: Vipatti-Sampadā Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara-Nikāya<br />
					III. Tika Nipāta<br />
					XII. Āpāyika Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p115">Sutta 115</a></h4>

					<h1>Vipatti-Sampadā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg268"><span class="f2 g"><b>[268]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.115.wood.pts.htm#p1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Tisso imā bhikkhave vipattiyo.|| ||</p>

					<p class="f4">Katamā tisso?|| ||</p>

					<p class="f4">Sila-vipatti,||<br />
					citta-vipatti,||<br />
					diṭṭhi-vipatti.|| ||</p>

					<p class="ctr c">&#9632;</p>

					<p class="f4">Katamā ca bhikkhave sīla-vipatti?|| ||</p>

					<p class="f4">Idha, bhikkhave, ekacco pāṇ-ā-tipātī hoti,||<br />
					adinn'ādāyī hoti,||<br />
					kāmesu micchācārī hoti,||<br />
					musā-vādī hoti.|| ||</p>

					<p class="f4">Pisuṇā-vāco hoti,||<br />
					pharusā-vāco hoti,||<br />
					sampha-p-palāpī hoti.|| ||</p>

					<p class="f4">Ayaṃ vuccati bhikkhave sīla-vipatti.|| ||</p>

					<p class="ctr c">&#9632;</p>

					<p class="f4">Katamā ca bhikkhave citta-vipatti?|| ||</p>

					<p class="f4">Idha, bhikkhave, ekacco abhijjhālū hoti:||<br />
					vyāpanna-citto hoti.|| ||</p>

					<p class="f4">Ayaṃ vuccati bhikkhave citta-vipatti.|| ||</p>

					<p class="ctr c">&#9632;</p>

					<p class="f4">Katamā ca bhikkhave diṭṭhi-vipatti?|| ||</p>

					<p class="f4">Idha, bhikkhave, ekacco micchā-diṭṭhiko hoti.|| ||</p>

					<p class="f4">Viparīta-dassano n'atthi dinnaṃ,||<br />
					n'atthi yiṭṭhaṃ,||<br />
					n'atthi hutaṃ,||<br />
					n'atthi <a id="pg269"><span class="f2 g"><b>[269]</b></span></a> sukaṭa-dukkaṭānaṃ kammānaṃ phalaṃ vipāko,||<br />
					n'atthi ayaṃ loko,||<br />
					n'atthi paro-loko,||<br />
					natti mātā,||<br />
					n'atthi pitā,||<br />
					natti sattā opapātikā,||<br />
					natti loke samaṇa-brāhmaṇā samm'aggatā sammā-paṭipannā,||<br />
					ye imañ ca lokaṃ parañca lokaṃ sayaṃ abhiññā sacchi-katvā pavedentī ti.|| ||</p>

					<p class="f4">Ayaṃ vuccati bhikkave diṭṭhi-vipatti.|| ||</p>

					<p class="ctr c">&#9632;</p>

					<p class="f4">Sīla-vipatti-hetu vā bhikkhave sattā kāyassa bhedā param maraṇā apāyaṃ duggatiṃ vinipātaṃ Nirayaṃ upapajjanti.|| ||</p>

					<p class="f4">Citta-vipatti-hetu vā bhikkhave sattā kāyassa bhedā param maraṇā apāyaṃ duggatiṃ vinipātaṃ Nirayaṃ upapajjanti.|| ||</p>

					<p class="f4">Diṭṭhi-vipatti-hetu vā bhikkhave sattā kāyassa bhedā param maraṇā apāyaṃ duggatiṃ vinipātaṃ Nirayaṃ upapajjanti.|| ||</p>

					<p class="f4">Imā ko bhikkhave tisso vipattiyo.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Tisso imā bhikkave sampadā.|| ||</p>

					<p class="f4">Katamā tisso?|| ||</p>

					<p class="f4">Sīla-sampadā||<br />
					citta-sampadā||<br />
					diṭṭhi-sampadā.|| ||</p>

					<p class="ctr c">&#9632;</p>

					<p class="f4">Katamā ca bhikkhave sīla-sampadā?|| ||</p>

					<p class="f4">Idha, bhikkhave, ekacco pāṇ-ā-tipātā paṭivirato hoti,||<br />
					adinn'ādānā paṭivirato hoti,||<br />
					kāmesu micchā-cārā paṭivirato hoti,||<br />
					musā-vādā paṭivirato hoti,||<br />
					pusuṇāvācā paṭivirato hoti,||<br />
					pharusā-vācā paṭivarato hoti,||<br />
					sampha-p-palāpā paṭivirato hoti.|| ||</p>

					<p class="f4">Ayaṃ vuccati bhikkave sīla-sampadā.|| ||</p>

					<p class="ctr c">&#9632;</p>

					<p class="f4">Katamā ca bhikkhave citta-sampadā?|| ||</p>

					<p class="f4">Idha, bhikkhave, ekacco anabhijjhalū hoti,||<br />
					avyāpanna-citto hoti.|| ||</p>

					<p class="f4">Ayaṃ vuccati bhikkhave citta-sampadā.|| ||</p>

					<p class="ctr c">&#9632;</p>

					<p class="f4">Katamā ca bhikkhave diṭṭhi-sampadā?|| ||</p>

					<p class="f4">Idha, bhikkhave, ekacco sammā-diṭṭhiko hoti aviparita-dassano: atthi dinnaṃ,||<br />
					atthi yiṭṭhaṃ,||<br />
					atthi hutaṃ,||<br />
					atthi sukaṭa-dukkaṭānaṃ kammānaṃ phalaṃ vipāko,||<br />
					atthi ayaṃ loko,||<br />
					atthi paro loko,||<br />
					atthi mātā,||<br />
					atthi pitā,||<br />
					atti sattā opapātikā,||<br />
					atthi loke samaṇa-brāhmaṇā samm'aggatā sammā-paṭipannā ye imañ ca lokaṃ parañca lokaṃ sayaṃ abhiññā sacchi-katvā pavedentī ti.|| ||</p>

					<p class="f4">Ayaṃ vuccati bhikkhave diṭṭhi-sampadā.|| ||</p>

					<p class="ctr c">&#9632;</p>

					<p class="f4"><a id="pg270"><span class="f2 g"><b>[270]</b></span></a> Sīla-sampada-hetu vā bhikkhave sattā kāyassa bhedā param maraṇā sugatiṃ saggaṃ lokaṃ upapajjanti.|| ||</p>

					<p class="f4">Citta-sampadā-hetu vā bhikkhave sattā kāyassa bhedā param maraṇā sugatiṃ saggaṃlokaṃ upapajjanti.|| ||</p>

					<p class="f4">Diṭṭhi-sampadā-hetu vā bhikkhave sattā kāyassa bhedā param maraṇā sugatiṃ saggaṃ lokaṃ uppajjantī.|| ||</p>

					<p class="f4">Imā kho bhikkhave tisso sampadā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>