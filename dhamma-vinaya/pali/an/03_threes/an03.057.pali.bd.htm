<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 57. The Buddha sets straight a rumor that he teaches that it is only to him and his followers that gifts should be given; that it is only gifts to him and his followers that are of great fruit." />
<title>AN 3.57: Vaccha-Gotta Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					VI. Brāhmaṇa Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p57">Sutta 57</a></h4>

					<h1>Vaccha-Gotta Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg160"><span class="f2 g"><b>[160]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.057.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.057.than.ati.htm">than</a>][<a href="../../../../dhamma-vinaya/wp/an/03_threes/an03.057.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Evaɱ me sutaɱ ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Atha kho Vacchagotto paribbājako yena Bhagavā ten'upasankami upasankamitvā Bhagavatā saddhiɱ sammodi.|| ||</p>

					<p class="f4">Sammodanī kathaɱ sārāṇīyaɱ vīti-sāretvā.|| ||</p>

					<p class="f4">Eka-m-antaɱ nisinno kho Vacchagotto paribbājako Bhagavantaɱ etad avoca:|| ||</p>

					<p class="f4">"Sutaɱ me taɱ bho Gotama Samaṇo Gotamo evam āha:|| ||</p>

					<p class="f4">'Mayham eva dānaɱ <a id="pg161"><span class="f2 g"><b>[161]</b></span></a> dātabbaɱ,||<br />
					na aññesaɱ dānaɱ dātabbaɱ,||<br />
					mayham eva sāvakānaɱ dānaɱ dātabbaɱ,||<br />
					na aññesaɱ sāvakānaɱ dānaɱ dātabbaɱ,||<br />
					mayham eva dinnaɱ maha-p-phalaɱ,||<br />
					na aññesaɱ dinnaɱ maha-p-phalaɱ,||<br />
					mahham eva sāvakānaɱ dinnaɱ maha-p-phalaɱ,||<br />
					na aññesaɱ sāvakānaɱ dinnaɱ maha-p-phalan' ti.|| ||</p>

					<p class="f4">Ye te bho Gotama evam āhaɱsu:||<br />
					Samaṇo Gotamo evam āha:|| ||</p>

					<p class="f4">'Mayham eva dānaɱ dātabbaɱ,||<br />
					na aññesaɱ dānaɱ dātabbaɱ,||<br />
					mayham eva sāvakānaɱ dānaɱ dātabbaɱ,||<br />
					na aññesaɱ sāvakānaɱ dānaɱ dātabbaɱ,||<br />
					mayham eva dinnaɱ maha-p-phalaɱ,||<br />
					na aññesaɱ dinnaɱ maha-p-phalaɱ,||<br />
					mahham eva sāvakānaɱ dinnaɱ maha-p-phalaɱ,||<br />
					na aññesaɱ sāvakānaɱ dunnaɱ maha-p-phalan' ti.|| ||</p>

					<p class="f4">Kacci te bhoto Gotamassa vutta-vādino?|| ||</p>

					<p class="f4">Na ca bhavantaɱ Gotamaɱ abhutena abbh'ācikkhanti?|| ||</p>

					<p class="f4">Dhammassa cānudhammaɱ vyākaronti?|| ||</p>

					<p class="f4">Na ca koci saha-dhammiko vād-ā-nupāto gārayhaɱ ṭhānaɱ āga-c-chati?|| ||</p>

					<p class="f4">Anabbhakkhātukāmā hi mayaɱ bhavantaɱ Gotaman" ti.|| ||</p>

					<p class="ctr c">&#9632;</p>

					<p class="f4">Ye te Vaccha evam āhaɱsu samaṇo Gotamo evam āha:|| ||</p>

					<p class="f4">'Mayham eva dānaɱ dātabbaɱ,||<br />
					na aññesaɱ dānaɱ dātabbaɱ,||<br />
					mayham eva sāvakānaɱ dānaɱ dātabbaɱ,||<br />
					na aññesaɱ sāvakānaɱ dānaɱ dātabbaɱ,||<br />
					mayham eva dinnaɱ maha-p-phalaɱ,||<br />
					na aññesaɱ dinnaɱ maha-p-phalaɱ,||<br />
					mahham eva sāvakānaɱ dinnaɱ maha-p-phalaɱ,||<br />
					na aññesaɱ sāvakānaɱ dunnaɱ maha-p-phalan' ti.|| ||</p>

					<p class="f4">Na me te vuttādino,||<br />
					abbh'ācikkhanti ca pana maɱ te asatā abhutena.|| ||</p>

					<p class="ctr c">&#9632;</p>

					<p class="f4">Yo kho Vaccha paraɱ dānaɱ dadantaɱ vāreti,||<br />
					so tiṇṇaɱ antarāya-karo hoti,||<br />
					tiṇṇaɱ pāripanathiko.|| ||</p>

					<p class="f4">Katamesaɱ tiṇṇaɱ?|| ||</p>

					<p class="f4">Dāyakassa puññantarāya-karo hoti,||<br />
					paṭiggāhakānaɱ lābhantarāya-karo hoti,||<br />
					pubb'eva kho pan'assa attā khato ca hoti upahato ca.|| ||</p>

					<p class="f4">Yo kho Vaccha paraɱ dānaɱ dadantaɱ vāreti,||<br />
					so imesaɱ tiṇṇaɱ antarāya-karo hoti,||<br />
					tiṇṇaɱ pāripanthiko.|| ||</p>

					<p class="ctr c">&#9632;</p>

					<p class="f4">Ahaɱ kho pana Vaccha evaɱ vadāmi:|| ||</p>

					<p class="f4">'Ye pi te candanikāya vā oḷigalle vā pāṇā,||<br />
					tatra pi yo thālidhovanaɱ vā sarāvadhopanaɱ vā chaḍḍeti.|| ||</p>

					<p class="f4">Ye tattha pāṇā,||<br />
					te yena yāpentū' ti.|| ||</p>

					<p class="ctr c">&#9632;</p>

					<p class="f4">Tato nidānam pahaɱ Vaccha puññassa āgamaɱ vadāmi.|| ||</p>

					<p class="f4">Ko pana vādo manussa-bhūte.|| ||</p>

					<p class="f4">Api c'āhaɱ Vaccha sīla-vato dinnaɱ maha-p-phalaɱ vadāmi,||<br />
					no tathā du-s-sīle.|| ||</p>

					<p class="f4">So ca hoti,||<br />
					pañc'aŋga-vi-p-pahīno pañc'aŋga-samannāgato.|| ||</p>

					<p class="ctr c">&#9632;</p>

					<p class="f4">Katamāni pañcaŋgāni pahīṇāni honti?|| ||</p>

					<p class="f4">Kāma-c-chando pahīṇo hoti,||<br />
					vyāpādo pahīṇo hoti,||<br />
					thīna- <a id="pg162"><span class="f2 g"><b>[162]</b></span></a> middhaɱ pahīnaɱ hoti.|| ||</p>

					<p class="f4">Uddhacca-kukkuccaɱ pahīnaɱ hoti,||<br />
					vicikicchā pahīṇā hoti.|| ||</p>

					<p class="f4">Imāni pañcaŋgāni pahīṇāni honti.|| ||</p>

					<p class="ctr c">&#9632;</p>

					<p class="f4">Katamehi pañcahaŋgehi samannāgato hoti?|| ||</p>

					<p class="f4">Asekkhena sīla-k-khandhena samannāgato hoti,||<br />
					asekkhena samādhi-k-khandhena samannāgato hoti,||<br />
					asekkhena paññā-k-khandhena samannāgato hoti,||<br />
					asekkhena vimutti-k-khandhena samannāgato hoti.|| ||</p>

					<p class="f4">Asekkhena vumuttiñāṇa-dassana-k-khandhena samannāgato hoti.|| ||</p>

					<p class="f4">Imehi pañcaŋgehi samannāgato hoti.|| ||</p>

					<p class="f4">Iti pañc'aŋga-vippahīṇe pañc'aŋga-samannāgate dinnaɱ maha-p-phalaɱ vadāmī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Iti kaṇhāsu setāsu rohiṇīsu harīsu vā,||<br />
							Kammāsāsu sarūpāsu gosu pārevatāsu vā.||<br />
							Yāsu kāsu ca etāsu danto jāyati puŋgavo,||<br />
							Dhorayho bala-sampanno kalyāṇa-javanikkamo.||<br />
							Tam eva bhāre yuñjanti nāssa vaṇṇaɱ parikkhare,||<br />
							Evam eva manussesu yasmiɱ kasmiñ ca jātiyaɱ.||<br />
							Khattiye brāhmaṇe vesse sudde caṇḍāla-pukkuse,||<br />
							Yāsu kāsu ca etāsu danto jāyati subbato.||<br />
							Dhammaṭṭho sīla-sampanno sacca-vādi hirī-mano,||<br />
							Pahīṇajātimaraṇo Brahma-cariyassa kevalī.||<br />
							Pannabhāro visaɱyutto katakicco anāsavo,||<br />
							Pāragū sabba-dhammānaɱ anupādāya nibbuto.||<br />
							Tasmiñ yeva viraje khette vipulā hoti dakkhiṇā,||<br />
							Bālā ca avijānantā dummedhā assutāvino.||<br />
							Bahiddhā dadanti dānā na hi sante upāsare,||<br />
							Yo ca sante upāsanti sappaññe dhīra-sammate.||<br />
							Saddhā ca tesaɱ sugate mūlajātā patiṭṭhitā,||<br />
							Devalokañ ca te yanti kule vā idha jāyare.||<br />
							Anupubbena nibbāṇaɱ adhigacchanti paṇḍitā.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>