<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 89. The Buddha defines the higher ethical practice, the higher training of the heart, and the higher training in wisdom." />
<title>AN 3.89: Dutiya Sikkhā Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara-Nikāya<br />
					III. Tika Nipāta<br />
					IX. Samaṇa Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p89">Sutta 89</a></h4>

					<h1>Dutiya Sikkhā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg235"><span class="f2 g"><b>[235]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.089.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.089.than.ati.htm">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Tisso imā bhikkhave sikkhā.|| ||</p>

					<p class="f4">Katamā tisso?|| ||</p>

					<p class="f4">Adhisīla-sikkhā||<br />
					adhicitta-sikkhā||<br />
					adhipaññā-sikkhā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamā ca bhikkhave adhisīla-sikkhā?|| ||</p>

					<p class="f4">Idha bhikkhave bhakkhū sīlavā hoti||<br />
					Pātimokkha-saṃvara-saṃvuto viharati||<br />
					ācāra-gocara-sampanno aṇumattesu vajjesu bhaya-dassāvī||<br />
					samādāya sikkhati sikkhā-padesu.|| ||</p>

					<p class="f4">Ayaṃ vuccati bhikkhave adhisīla-sikkhā.|| ||</p>

					<p class="ctr c">&#9632;</p>

					<p class="f4">Katamā ca bhikhave adhicitta-sikkhā?|| ||</p>

					<p class="f4">Idha, bhikkhave, bhikkhū vivicc'eva kāmehi||<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaṃ||<br />
					sa-vicāraṃ||<br />
					viveka-jaṃ pīti-sukhaṃ||<br />
					paṭhamaṃ-jhānaṃ upasampajja viharati.|| ||</p>

					<p class="f4">Vitakka-vicārānaṃ vūpasamā||<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ||<br />
					avicāraṃ||<br />
					samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharati.|| ||</p>

					<p class="f4">Pītiyā ca virāgā||<br />
					upekkhako ca viharati||<br />
					sato ca sampajāno||<br />
					sukhaṃ ca kāyena paṭisaṃvedeti,||<br />
					yaṃ taṃ ariyā ācikkhanti.|| ||</p>

					<p class="f4">'Upekkhako satimā sukha-vihāri' ti|| ||</p>

					<p class="f4">taṃ tatiyaṃ-jhānaṃ upasampajja viharati.|| ||</p>

					<p class="f4">Sukhassa ca pahāṇā||<br />
					dukkhassa ca pahāṇā||<br />
					pubb'eva somanassa-domanassānaṃ atthaṅgamā||<br />
					adukkaṃ||<br />
					asukhaṃ||<br />
					upekkhā-sati-pārisuddhiṃ||<br />
					<a id="pg236"><span class="f2 g"><b>[236]</b></span></a> catutthaṃ-jhānaṃ upasampajja viharati.|| ||</p>

					<p class="f4">Ayaṃ vuccati bhikkhave adhictta-sikkhā.|| ||</p>

					<p class="ctr c">&#9632;</p>

					<p class="f4">Katamā ca bhikkhave adhipaññā-sikkhā?|| ||</p>

					<p class="f4">Idha bhikkhave bhikkhū āsavānaṃ khayā||<br />
					anāsavaṃ ceto-vimuttiṃ||<br />
					paññā-vimuttiṃ||<br />
					diṭṭhe'va dhamme sayaṃ||<br />
					abhiññā sacchi-katvā upasampajja viharati.|| ||</p>

					<p class="f4">Ayaṃ vuccati bikkhave adhipaññā-sikkhā.|| ||</p>

					<p class="f4">Imā ko bhikkhave tisso sikkhā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Adhisīlaṃ adhicittaṃ ca adhipaññca viriyavā,||<br />
							Thāmavā dhitimā jhāyī sato guttindriyo care||<br />
							Yathā pure tathā pacchā yathā pacchā tathā pure||<br />
							Yathā adho tathā uddhaṃ yathā uddhaṃ tathā adho||<br />
							Yathā divā tathā rattiṃ yathā rattiṃ tathā divā||<br />
							Abhibhuyya disā sabbā appamāṇa-samādhinā||<br />
							Tam āhu sekkhaṃ paṭipadaṃ atho saṃsuddha-cāraṇaṃ,||<br />
							Tam āhu loke sambuddhaṃ dhiraṃ paṭipadantaguṃ.||<br />
							Viññāṇassa nirodhena taṇhākkhaya-vimuttino,||<br />
							Pajjotass'eva nibbāṇaṃ vimokkho hoti cetaso.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>