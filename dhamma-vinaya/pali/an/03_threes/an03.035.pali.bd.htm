<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 35. Three of Yama's messengers, old age, sickness and death, warn man to shape up as he is subject to the same destiny." />
<title>AN 3.35: Deva-Dūta Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara-Nikāya<br />
					III. Tika Nipāta<br />
					IV. Deva-Dūta Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p35">Sutta 35</a></h4>

					<h1>Deva-Dūta Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg138"><span class="f2 g"><b>[138]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/bit/bit-51.htm">wrrn</a>][<a href="../../../../dhamma-vinaya/pts/an/03_threes/an03.035.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.036.bodh.wp.htm#p1">bodh</a>][<a href="../../../../dhammatalk/the_pali_line/bag/advantages_disadvantages/05_prologue3.htm">olds</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Tīṇ'imāni bhikkhave deva-dutāni.|| ||</p>

					<p class="f4">Katamāni tīṇi?|| ||</p>

					<p class="f4">Idha bhikkhave ekacco||<br />
					kāyena du-c-caritaṃ carati,||<br />
					vācāya du-c-caritaṃ carati,||<br />
					manasā du-c-caritaṃ carati.|| ||</p>

					<p class="f4">So kāyena du-c-caritaṃ caritvā||<br />
					vācāya du-c-caritaṃ caritvā||<br />
					manasā du-c-caritaṃ caritvā||<br />
					kāyassa bhedā param maraṇā apāyaṃ duggatiṃ vinipātaṃ Nirayaṃ uppajjati.|| ||</p>

					<p class="f4">Tam enaṃ bhikkhave Niraya-pālā nānā bāhāsu gahetvā Yamassa rañño dassenti:|| ||</p>

					<p class="f4">'Ayaṃ deva puriso ametteyyo apetteyyo asāmañño abrahmañño,||<br />
					na kule jeṭṭhāpacāyī,||<br />
					imassa devo daṇḍaṃ paṇetū' ti.|| ||</p>

					<p class="f4">Tam enaṃ bhikkhave Yamo rājā paṭhamaṃ deva-dūtaṃ samanuyuñjati,||<br />
					samanugāhati, samanubhāsati:|| ||</p>

					<p class="f4">'Ambho purisa, na tvaṃ addasa manussesu paṭhamaṃ deva-dūtaṃ pātubhūtan' ti?|| ||</p>

					<p class="f4">So evam āha:|| ||</p>

					<p class="f4">'Nāddasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa, na tvaṃ addasa manussesu itthiṃ vā purisaṃ vā āsītikaṃ vā nāvutikaṃ vā vassasatikaṃ vā jātiyā,||<br />
					jiṇṇaṃ gopānasivaṅkaṃ bhoggaṃ daṇḍaparāyanaṃ pavedhamānaṃ gacchantaṃ āturaṃ gatayobbanaṃ khaṇḍadantaṃ palitakesaṃ vilūnaṃ khalitaṃ sirovalitaṃ tilakāhatagattan' ti.|| ||</p>

					<p class="f4">So evam āha:|| ||</p>

					<p class="f4">'Addasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa, tassa te viññussa sato mahallakassa na etad ahosi:||<br />
					'Aham pi kho'mhi jarā-dhammo jaraṃ anatīto,||<br />
					handāhaṃ kalyāṇaṃ karomi kāyena vācāya manasā' ti?|| ||</p>

					<p class="f4"><a id="pg139"><span class="f2 g"><b>[139]</b></span></a> So evam āha:|| ||</p>

					<p class="f4">'Nāhaṃ sakkhi'ssaṃ bhante,||<br />
					pamādassaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa, pamādavatāya na kalyāṇam akāsi kāyena vācāya manāsā.|| ||</p>

					<p class="f4">Taggha tvaṃ, ambho purisa,||<br />
					tathā karissanti yathā taṃ pamattaṃ.|| ||</p>

					<p class="f4">Taṃ kho pan'etaṃ pāpa-kammaṃ n'eva mātarā kataṃ,||<br />
					na pitarā kataṃ,||<br />
					na bhātarā kataṃ,||<br />
					na bhaginiyā kataṃ,||<br />
					na mitt-ā-maccehi kataṃ,||<br />
					na ñātisālohitehi kataṃ,||<br />
					na devatāhi kataṃ,||<br />
					na samaṇa-brāhmaṇehi kataṃ.|| ||</p>

					<p class="f4">Atha kho tayā'vetaṃ pāpa-kammaṃ kataṃ,||<br />
					tvaṃ yeva tassa vipākaṃ paṭisaṃvediyasī' ti.|| ||</p>

					<p class="f4">Tam enaṃ, bhikkhave, Yamo rājā paṭhamaṃ deva-dūtaṃ samanuyuñjitvā samanugāhitvā samanubhāsitvā dutiyaṃ deva-dūtaṃ samanuyuñjati,||<br />
					samanugāhati,||<br />
					samanubhāsati:|| ||</p>

					<p class="f4">'Ambho purisa,||<br />
					na tvaṃ addasa manussesu dutiyaṃ deva-dūtaṃ pātubhūtan' ti?'|| ||</p>

					<p class="f4">So evam āha:|| ||</p>

					<p class="f4">'Nāddasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					na tvaṃ addasa manussesu itthiṃ vā purisaṃ vā ābādhikaṃ dukkhitaṃ bāḷha-gilānaṃ sake muttakarīse pa'ipannaṃ semānaṃ aññehi ca vuṭṭhāpiyamānaṃ aññehi saṃvesiyamānan' ti?|| ||</p>

					<p class="f4">So evam āha:|| ||</p>

					<p class="f4">'Addasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					tassa te viññussa sato mahallakassa na etad ahosi:|| ||</p>

					<p class="f4">"Aham pi kho'mhī vyādhi-dhammo vyādhiṃ anatīto,||<br />
					handāhaṃ kalyāṇaṃ karomi kāyena vācāya manasā" ti?|| ||</p>

					<p class="f4">So evam āha:|| ||</p>

					<p class="f4">'Nāhaṃ sakkhissaṃ bhante,||<br />
					pamādassaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho <a id="pg140"><span class="f2 g"><b>[140]</b></span></a> purisa,||<br />
					pamādavatāya na kalyāṇam akāsi kāyena vācāya manasā.|| ||</p>

					<p class="f4">Taggha tvaṃ, ambho purisa,||<br />
					tathā karissanti yathā taṃ pamattaṃ.|| ||</p>

					<p class="f4">Taṃ kho pan'etaṃ pāpa-kammaṃ n'eva mātarā kataṃ,||<br />
					na pitarā kataṃ,||<br />
					na bhātarā kataṃ,||<br />
					na bhaginiyā kataṃ,||<br />
					na mitt-ā-maccehi kataṃ,||<br />
					na ñātisālohitehi kataṃ,||<br />
					na devatāhi kataṃ,||<br />
					na samaṇa-brāhmaṇehi kataṃ.|| ||</p>

					<p class="f4">Atha kho tayā ve taṃ pāpa-kammaṃ kataṃ,||<br />
					tvaṃ yeva tassa vipākaṃ paṭisaṃvediyasī' ti.|| ||</p>

					<p class="ctr c">&#9632;</p>

					<p class="f4">3. Tam enaṃ bhikkhave Yamo rājā dutiyaṃ deva-dūtaṃ samanuyuñjitvā samanugāhitvā samanubhāsitvā tatiyaṃ deva-dūtaṃ samanuyuñjati,||<br />
					samanugāhati,||<br />
					samanubhāsati:|| ||</p>

					<p class="f4">'Ambho purisa,||<br />
					na tvaṃ addasa manussesu tatiyaṃ deva-dūtaṃ pātubhūtan' ti?|| ||</p>

					<p class="f4">So evam āha:|| ||</p>

					<p class="f4">'Nāddasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					na tvaṃ addasa manussesu itthiṃ vā purisaṃ vā ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātan' ti?|| ||</p>

					<p class="f4">So evam āha:|| ||</p>

					<p class="f4">'Addasaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					tassa te viññussa sato mahallakassa na etad ahosi:|| ||</p>

					<p class="f4">"Aham pi kho'mhi maraṇa-dhammo,||<br />
					maraṇaṃ anatīto,||<br />
					handāhaṃ kalyāṇaṃ karomi kāyena vācāya manasā" ti?|| ||</p>

					<p class="f4">So evam āha:|| ||</p>

					<p class="f4">'Nāham sakkhissaṃ bhante,||<br />
					pamādassaṃ bhante' ti.|| ||</p>

					<p class="f4">Tam enaṃ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					pamādavatāya na kalyāṇam akāsi kāyena vācāya manasā.|| ||</p>

					<p class="f4">Taggha tvaṃ ambho purisa,||<br />
					tathā karissanti yathā taṃ pamattaṃ.|| ||</p>

					<p class="f4">Taṃ kho pan'etaṃ pāpa-kammaṃ n'eva mātarā kataṃ na pitarā kataṃ na bhātarā kataṃ na bhaginiyā kataṃ na mitt-ā-maccehi kataṃ na ñātisālohitehi kataṃ na devatāhi kataṃ na samaṇa-brāhmaṇehi kataṃ.|| ||</p>

					<p class="f4">Atha kho tayā ve taṃ pāpa-kammaṃ kataṃ,||<br />
					tvaṃ yeva tassa vipākaṃ paṭisaṃvedassasī' ti.|| ||</p>

					<p class="ctr c">&#9632;</p>

					<p class="f4">4. Tam enaṃ bhikkhave Yamo rājā tatiyaṃ deva-dūtaṃ samanuyuñjitvā samanugāhitvā samanubhāsitvā tuṇhī hoti.|| ||</p>

					<p class="f4"><a id="pg141"><span class="f2 g"><b>[141]</b></span></a> Tam enaṃ bhikkhave Nirayapālā pañcavidhabandhanaṃ nāma kāraṇaṃ karonti,||<br />
					tattaṃ ayokhīlaṃ hatthe gamenti,||<br />
					tattaṃ ayokhīlaṃ dutiyasmiṃ hatthe gamenti,||<br />
					tattaṃ ayokhīlaṃ pāde gamenti,||<br />
					tattaṃ ayokhīlaṃ dutiyasmiṃ pāde gamenti,||<br />
					tattaṃ ayokhīlaṃ majjhe urasmiṃ gamenti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā saṃvesetvā kuṭhārīhi tacchanti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā uddhaṃ pādaṃ adho siraṃ ṭhapetvā vāsīhi tacchanti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā rathe yochetvā ādittāya bhūmiyā sampajjalitāya sajoti-bhūtāya  sārenti pi,||<br />
					paccāsārenti pi so tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā mahantaṃ aṅgārapabbataṃ ādittaṃ sampajjalitaṃ sa-joti-bhūtaṃ āropenti pi oropenti pi.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā uddhaṃ pādaṃ adho siraṃ gahetvā tattāya lohakumbhiyā pakkipanti ādittāya sampajjalitāya sajoti-bhūtāya.|| ||</p>

					<p class="f4">So tattha pheṇuddehakaṃ paccati,||<br />
					so tattha pheṇuddehakaṃ paccāmāno sakim pi uddhaṃ gacchati,||<br />
					sakim pi adho gacchati,||<br />
					sakim pi tiriyaṃ gacchati.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaṃ karoti,||<br />
					yāva na taṃ pāpa-kammaṃ vyantīhoti.|| ||</p>

					<p class="f4">Tam enaṃ bhikkhave Nirayapālā mahāNiraye pakkhipanti.|| ||</p>

					<p class="f4">So kho pana bhikkhave mahā-Nirayo:|| ||</p>

							<p class="f4 in2">'Catukkaṇṇo catudvāro vibhatto bhāgaso mito,||<br />
							Ayopākārapariyanto ayasā paṭikujjito||<br />
							<a id="pg142"><span class="f2 g"><b>[142]</b></span></a> Tassa ayomayā bhumi jalitā tejasā yutā,||<br />
							Samantā yojanasataṃ pharitvā tiṭṭhati sabbadā' ti|| ||</p>

					<p class="f4">5. Bhūta-pubbaṃ bhikkhave Yamassa rañño etad ahosi:|| ||</p>

					<p class="f4">'Ye kira bho loke pāpakāni kammāni karonti,||<br />
					te eva-rūpā vividhā kamma-kāraṇā karīyanti.|| ||</p>

					<p class="f4">Aho vatāhaṃ manussattaṃ labheyyaṃ,||<br />
					Tathāgato ca loke uppajjeyya arahaṃ Sammā Sambuddho,||<br />
					tañ c'āhaṃ Bhagavantaṃ payirupāseyyaṃ,||<br />
					so ca me Bhagavā dhammaṃ deseyya,||<br />
					tassa c'āhaṃ Bhagavato dhammaṃ ājāneyyan' ti.|| ||</p>

					<p class="f4">Taṃ kho panāhaṃ bhikkhave na aññassa samaṇassa vā brāhmaṇassa vā sutvā evaṃ vadāmi.|| ||</p>

					<p class="f4">Api ca kho bhikkhave yad eva me sāmañ ñātaṃ sāmaṃ diṭṭhaṃ sāmaṃ viditaṃ,||<br />
					tad evāhaṃ vadimī" ti.|| ||</p>

							<p class="f4 in2">Coditā deva-dūtehi ye pamajjanti mānavā,||<br />
							Te dīgha-rattaṃ socanti hīna-kāyūpagā narā.||<br />
							Ye ca kho deva-dūtehi santo sappurisā idha,||<br />
							Coditā nappamajjanti Ariya-Dhamme kudācanaṃ.||<br />
							Upādāne bhayaṃ disvā jāti-maraṇa-sambhave,||<br />
							Anupādā vimuccanti jāti-maraṇa-saṅkhaye.||<br />
							Te khema-p-pattā sukhitā diṭṭha-dhamm-ā-bhini-b-butā||<br />
							Sabba-vera-bhayātītā sabba-dukkhaṃ upaccagun.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>