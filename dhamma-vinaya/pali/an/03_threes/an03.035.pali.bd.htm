<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 35. Three of Yama's messengers, old age, sickness and death, warn man to shape up as he is subject to the same destiny." />
<title>AN 3.35: Deva-Dūta Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					IV. Deva-Dūta Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p35">Sutta 35</a></h4>

					<h1>Deva-Dūta Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg138"><span class="f2 g"><b>[138]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/bit/bit-51.htm">wrrn</a>][<a href="../../../../dhamma-vinaya/pts/an/03_threes/an03.035.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.036.bodh.wp.htm#p1">bodh</a>][<a href="../../../../dhammatalk/the_pali_line/bag/advantages_disadvantages/05_prologue3.htm">olds</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Tīṇ'imāni bhikkhave deva-dutāni.|| ||</p>

					<p class="f4">Katamāni tīṇi?|| ||</p>

					<p class="f4">Idha bhikkhave ekacco||<br />
					kāyena du-c-caritaɱ carati,||<br />
					vācāya du-c-caritaɱ carati,||<br />
					manasā du-c-caritaɱ carati.|| ||</p>

					<p class="f4">So kāyena du-c-caritaɱ caritvā||<br />
					vācāya du-c-caritaɱ caritvā||<br />
					manasā du-c-caritaɱ caritvā||<br />
					kāyassa bhedā param maraṇā apāyaɱ duggatiɱ vinipātaɱ Nirayaɱ uppajjati.|| ||</p>

					<p class="f4">Tam enaɱ bhikkhave Niraya-pālā nānā bāhāsu gahetvā Yamassa rañño dassenti:|| ||</p>

					<p class="f4">'Ayaɱ deva puriso ametteyyo apetteyyo asāmañño abrahmañño,||<br />
					na kule jeṭṭhāpacāyī,||<br />
					imassa devo daṇḍaɱ paṇetū' ti.|| ||</p>

					<p class="f4">Tam enaɱ bhikkhave Yamo rājā paṭhamaɱ deva-dūtaɱ sam'anuyuñjati,||<br />
					sam'anugāhati, sam'anubhāsati:|| ||</p>

					<p class="f4">'Ambho purisa, na tvaɱ addasa manussesu paṭhamaɱ deva-dūtaɱ pātubhūtan' ti?|| ||</p>

					<p class="f4">So evam āha:|| ||</p>

					<p class="f4">'Nāddasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa, na tvaɱ addasa manussesu itthiɱ vā purisaɱ vā āsītikaɱ vā nāvutikaɱ vā vassa-satikaɱ vā jātiyā,||<br />
					jiṇṇaɱ gopānasivaŋkaɱ bhoggaɱ daṇḍaparāyanaɱ pavedhamānaɱ gacchantaɱ āturaɱ gatayobbanaɱ khaṇḍadantaɱ palitakesaɱ vilūnaɱ khalitaɱ sirovalitaɱ tilakāhatagattan' ti.|| ||</p>

					<p class="f4">So evam āha:|| ||</p>

					<p class="f4">'Addasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa, tassa te viññussa sato mahallakassa na etad ahosi:||<br />
					'Aham pi kho'mhi jarā-dhammo jaraɱ anatīto,||<br />
					handāhaɱ kalyāṇaɱ karomi kāyena vācāya manasā' ti?|| ||</p>

					<p class="f4"><a id="pg139"><span class="f2 g"><b>[139]</b></span></a> So evam āha:|| ||</p>

					<p class="f4">'Nāhaɱ sakkhi'ssaɱ bhante,||<br />
					pamādassaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa, pamādavatāya na kalyāṇam akāsi kāyena vācāya manāsā.|| ||</p>

					<p class="f4">Taggha tvaɱ, ambho purisa,||<br />
					tathā karissanti yathā taɱ pamattaɱ.|| ||</p>

					<p class="f4">Taɱ kho pan'etaɱ pāpa-kammaɱ n'eva mātarā kataɱ,||<br />
					na pitarā kataɱ,||<br />
					na bhātarā kataɱ,||<br />
					na bhaginiyā kataɱ,||<br />
					na mitt-ā-maccehi kataɱ,||<br />
					na ñātisālohitehi kataɱ,||<br />
					na devatāhi kataɱ,||<br />
					na samaṇa-brāhmaṇehi kataɱ.|| ||</p>

					<p class="f4">Atha kho tayā'vetaɱ pāpa-kammaɱ kataɱ,||<br />
					tvaɱ yeva tassa vipākaɱ paṭisaŋvediyasī' ti.|| ||</p>

					<p class="f4">Tam enaɱ, bhikkhave, Yamo rājā paṭhamaɱ deva-dūtaɱ sam'anuyuñjitvā samanugāhitvā sam'anubhāsitvā dutiyaɱ deva-dūtaɱ sam'anuyuñjati,||<br />
					sam'anugāhati,||<br />
					sam'anubhāsati:|| ||</p>

					<p class="f4">'Ambho purisa,||<br />
					na tvaɱ addasa manussesu dutiyaɱ deva-dūtaɱ pātubhūtan' ti?'|| ||</p>

					<p class="f4">So evam āha:|| ||</p>

					<p class="f4">'Nāddasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					na tvaɱ addasa manussesu itthiɱ vā purisaɱ vā ābādhikaɱ dukkhitaɱ bāḷha-gilānaɱ sake muttakarīse pa'ipannaɱ semānaɱ aññehi ca vuṭṭhāpiyamānaɱ aññehi saɱvesiyamānan' ti?|| ||</p>

					<p class="f4">So evam āha:|| ||</p>

					<p class="f4">'Addasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					tassa te viññussa sato mahallakassa na etad ahosi:|| ||</p>

					<p class="f4">"Aham pi kho'mhī vyādhi-dhammo vyādhiɱ anatīto,||<br />
					handāhaɱ kalyāṇaɱ karomi kāyena vācāya manasā" ti?|| ||</p>

					<p class="f4">So evam āha:|| ||</p>

					<p class="f4">'Nāhaɱ sakkhissaɱ bhante,||<br />
					pamādassaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho <a id="pg140"><span class="f2 g"><b>[140]</b></span></a> purisa,||<br />
					pamādavatāya na kalyāṇam akāsi kāyena vācāya manasā.|| ||</p>

					<p class="f4">Taggha tvaɱ, ambho purisa,||<br />
					tathā karissanti yathā taɱ pamattaɱ.|| ||</p>

					<p class="f4">Taɱ kho pan'etaɱ pāpa-kammaɱ n'eva mātarā kataɱ,||<br />
					na pitarā kataɱ,||<br />
					na bhātarā kataɱ,||<br />
					na bhaginiyā kataɱ,||<br />
					na mitt-ā-maccehi kataɱ,||<br />
					na ñātisālohitehi kataɱ,||<br />
					na devatāhi kataɱ,||<br />
					na samaṇa-brāhmaṇehi kataɱ.|| ||</p>

					<p class="f4">Atha kho tayā ve taɱ pāpa-kammaɱ kataɱ,||<br />
					tvaɱ yeva tassa vipākaɱ paṭisaŋvediyasī' ti.|| ||</p>

					<p class="ctr c">&#9632;</p>

					<p class="f4">3. Tam enaɱ bhikkhave Yamo rājā dutiyaɱ deva-dūtaɱ sam'anuyuñjitvā samanugāhitvā sam'anubhāsitvā tatiyaɱ deva-dūtaɱ sam'anuyuñjati,||<br />
					sam'anugāhati,||<br />
					sam'anubhāsati:|| ||</p>

					<p class="f4">'Ambho purisa,||<br />
					na tvaɱ addasa manussesu tatiyaɱ deva-dūtaɱ pātubhūtan' ti?|| ||</p>

					<p class="f4">So evam āha:|| ||</p>

					<p class="f4">'Nāddasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					na tvaɱ addasa manussesu itthiɱ vā purisaɱ vā ekāhamataɱ vā dvīhamataɱ vā tīhamataɱ vā uddhumātakaɱ vinīlakaɱ vipubbakajātan' ti?|| ||</p>

					<p class="f4">So evam āha:|| ||</p>

					<p class="f4">'Addasaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					tassa te viññussa sato mahallakassa na etad ahosi:|| ||</p>

					<p class="f4">"Aham pi kho'mhi maraṇa-dhammo,||<br />
					maraṇaɱ anatīto,||<br />
					handāhaɱ kalyāṇaɱ karomi kāyena vācāya manasā" ti?|| ||</p>

					<p class="f4">So evam āha:|| ||</p>

					<p class="f4">'Nāham sakkhissaɱ bhante,||<br />
					pamādassaɱ bhante' ti.|| ||</p>

					<p class="f4">Tam enaɱ bhikkhave Yamo rājā evam āha:|| ||</p>

					<p class="f4">'Ambho purisa,||<br />
					pamādavatāya na kalyāṇam akāsi kāyena vācāya manasā.|| ||</p>

					<p class="f4">Taggha tvaɱ ambho purisa,||<br />
					tathā karissanti yathā taɱ pamattaɱ.|| ||</p>

					<p class="f4">Taɱ kho pan'etaɱ pāpa-kammaɱ n'eva mātarā kataɱ na pitarā kataɱ na bhātarā kataɱ na bhaginiyā kataɱ na mitt-ā-maccehi kataɱ na ñātisālohitehi kataɱ na devatāhi kataɱ na samaṇa-brāhmaṇehi kataɱ.|| ||</p>

					<p class="f4">Atha kho tayā ve taɱ pāpa-kammaɱ kataɱ,||<br />
					tvaɱ yeva tassa vipākaɱ paṭisaŋvedassasī' ti.|| ||</p>

					<p class="ctr c">&#9632;</p>

					<p class="f4">4. Tam enaɱ bhikkhave Yamo rājā tatiyaɱ deva-dūtaɱ sam'anuyuñjitvā samanugāhitvā sam'anubhāsitvā tuṇhī hoti.|| ||</p>

					<p class="f4"><a id="pg141"><span class="f2 g"><b>[141]</b></span></a> Tam enaɱ bhikkhave Nirayapālā pañcavidhabandhanaɱ nāma kāraṇaɱ karonti,||<br />
					tattaɱ ayokhīlaɱ hatthe gamenti,||<br />
					tattaɱ ayokhīlaɱ dutiyasmiɱ hatthe gamenti,||<br />
					tattaɱ ayokhīlaɱ pāde gamenti,||<br />
					tattaɱ ayokhīlaɱ dutiyasmiɱ pāde gamenti,||<br />
					tattaɱ ayokhīlaɱ majjhe urasmiɱ gamenti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā saɱvesetvā kuṭhārīhi tacchanti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā uddhaɱ pādaɱ adho siraɱ ṭhapetvā vāsīhi tacchanti.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā rathe yochetvā ādittāya bhūmiyā sampajjalitāya sajoti-bhūtāya  sārenti pi,||<br />
					paccāsārenti pi so tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā mahantaɱ aŋgārapabbataɱ ādittaɱ sampajjalitaɱ sa-joti-bhūtaɱ āropenti pi oropenti pi.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā uddhaɱ pādaɱ adho siraɱ gahetvā tattāya lohakumbhiyā pakkipanti ādittāya sampajjalitāya sajoti-bhūtāya.|| ||</p>

					<p class="f4">So tattha pheṇuddehakaɱ paccati,||<br />
					so tattha pheṇuddehakaɱ paccāmāno sakim pi uddhaɱ gacchati,||<br />
					sakim pi adho gacchati,||<br />
					sakim pi tiriyaɱ gacchati.|| ||</p>

					<p class="f4">So tattha dukkhā tibbā kharā kaṭukā vedanā vediyati.|| ||</p>

					<p class="f4">Na ca tāva kālaɱ karoti,||<br />
					yāva na taɱ pāpa-kammaɱ vyantīhoti.|| ||</p>

					<p class="f4">Tam enaɱ bhikkhave Nirayapālā mahāNiraye pakkhipanti.|| ||</p>

					<p class="f4">So kho pana bhikkhave mahā-Nirayo:|| ||</p>

							<p class="f4 in2">'Catukkaṇṇo catudvāro vibhatto bhāgaso mito,||<br />
							Ayopākārapariyanto ayasā paṭikujjito||<br />
							<a id="pg142"><span class="f2 g"><b>[142]</b></span></a> Tassa ayomayā bhumi jalitā tejasā yutā,||<br />
							Samantā yojanasataɱ pharitvā tiṭṭhati sabbadā' ti|| ||</p>

					<p class="f4">5. Bhūta-pubbaɱ bhikkhave Yamassa rañño etad ahosi:|| ||</p>

					<p class="f4">'Ye kira bho loke pāpakāni kammāni karonti,||<br />
					te eva-rūpā vividhā kamma-kāraṇā karīyanti.|| ||</p>

					<p class="f4">Aho vatāhaɱ manussattaɱ labheyyaɱ,||<br />
					Tathāgato ca loke uppajjeyya arahaɱ Sammā-Sam-Buddho,||<br />
					tañ c'āhaɱ Bhagavantaɱ payirupāseyyaɱ,||<br />
					so ca me Bhagavā dhammaɱ deseyya,||<br />
					tassa c'āhaɱ Bhagavato dhammaɱ ājāneyyan' ti.|| ||</p>

					<p class="f4">Taɱ kho pan'āhaɱ bhikkhave na aññassa samaṇassa vā brāhmaṇassa vā sutvā evaɱ vadāmi.|| ||</p>

					<p class="f4">Api ca kho bhikkhave yad eva me sāmañ ñātaɱ sāmaɱ diṭṭhaɱ sāmaɱ viditaɱ,||<br />
					tad evāhaɱ vadimī" ti.|| ||</p>

							<p class="f4 in2">Coditā deva-dūtehi ye pamajjanti mānavā,||<br />
							Te dīgha-rattaɱ socanti hīna-kāyūpagā narā.||<br />
							Ye ca kho deva-dūtehi santo sappurisā idha,||<br />
							Coditā nappamajjanti Ariya-Dhamme kudācanaɱ.||<br />
							Upādāne bhayaɱ disvā jāti-maraṇa-sambhave,||<br />
							Anupādā vimuccanti jāti-maraṇa-saŋkhaye.||<br />
							Te khema-p-pattā sukhitā diṭṭha-dhamm-ā-bhini-b-butā||<br />
							Sabba-vera-bhayātītā sabba-dukkhaɱ upaccagun.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>