<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 15. The Buddha tells a story of his former birth as a wheelwright to illustrate how the person of crooked formation fails and the one of flawless construction stands fast." />
<title>AN 3.015: Rathakāra (Pacetana) Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					II. Rathakāra Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p15">Sutta 15</a></h4>

					<h1>Rathakāra (Pacetana) Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.015.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.015.than.ati.htm#p1">than</a>][<a href="../../../../dhamma-vinaya/wp/an/03_threes/an03.015.bodh.wp.htm#p1">bodh</a>][<a href="../../../../dhamma-vinaya/mnl/an/03_threes/an03.015.upal.mnl.htm#p1">upal</a>]</span> Evaɱ me sutaɱ:</p>

					<p class="f4">Ekaɱ samayaɱ Bhagavā Bārāṇasiyaɱ viharati Isipatane Migadāye.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4"><a id="pg111"><span class="f2 g"><b>[111]</b></span></a> "Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Bhūta-pubbaɱ bhikkhave rājā ahosi Pacetano nāma.|| ||</p>

					<p class="f4">Atha kho bhikkhave rājā Pacetano rathakāraɱ āmantesi:|| ||</p>

					<p class="f4">'Ito me samma rathakāra,||<br />
					channaɱ māsānaɱ accayena saŋgāmo bhavissati,||<br />
					sakkasi me samma rathakāra,||<br />
					navaɱ cakkayugaɱ kātun' ti?|| ||</p>

					<p class="f4">'Sakkomi devā' ti kho bhikkhave rathakāro rañño Pacetanassa paccassosi.|| ||</p>

					<p class="f4">Atha kho bhikkhave rathakāro chahi māsehi chārattūnehi ekaɱ cakkaɱ niṭṭhāpesi.|| ||</p>

					<p class="f4">Atha kho bhikkhave rājā Pacetano rathakāraɱ āmantesi:|| ||</p>

					<p class="f4">'Ito me samma rathakāra,||<br />
					channaɱ divasānaɱ accayena saŋgāmo bhavissati,||<br />
					niṭṭhitaɱ navaɱ cakkayugan' ti?|| ||</p>

					<p class="f4">'Imehi kho deva chahi māsehi chārattūnehi ekaɱ cakkaɱ niṭṭhitan' ti.|| ||</p>

					<p class="f4">'Sakkasi pana me samma rathakāra,||<br />
					imehi chahi divasehi dutiyaɱ cakkaɱ niṭṭhāpetun' ti?|| ||</p>

					<p class="f4">'Sakkomi devā' ti kho bhikkhave rathakāro rañño Pacetanassa paccassosi.|| ||</p>

					<p class="f4">2. Atha kho bhikkhave rathakāro chahi divasehi dutiyaɱ cakkaɱ niṭṭhāpetvā navaɱ cakkayugaɱ ādāya yena rājā Pacetano ten'upasankami.|| ||</p>

					<p class="f4">Upasaŋkamitvā rājānaɱ Pacetanaɱ etad avoca:|| ||</p>

					<p class="f4">'Idan te deva navaɱ cakkayugaɱ niṭṭhitan' ti.|| ||</p>

					<p class="f4">'Yañ ca te idaɱ samma rathakāra,||<br />
					cakkaɱ chahi māsehi niṭṭhitaɱ chārattūnehi,||<br />
					yañ ca te idaɱ cakkaɱ chahi divasehi niṭṭhitaɱ.|| ||</p>

					<p class="f4">Imesaɱ kiɱ nānā-karaṇaɱ nesāɱ nāhaɱ kiñci nānā-karaṇaɱ passāmī' ti.|| ||</p>

					<p class="f4">'Atthi n'esaɱ deva nānā-karaṇaɱ,||<br />
					passatu deva nānā-karaṇan' ti.|| ||</p>

					<p class="f4">Atha kho bhikkhave rathakāro yaɱ taɱ cakkaɱ chahi divasehi niṭṭhitaɱ,||<br />
					taɱ pavattesi.|| ||</p>

					<p class="f4">Taɱ pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā ciŋgulāyitvā bhūmiyaɱ papati.|| ||</p>

					<p class="f4">Yaɱ pana taɱ cakkaɱ chahi māsehi <a id="pg112"><span class="f2 g"><b>[112]</b></span></a> niṭṭhitaɱ chārattūnehi taɱ pavattesi.|| ||</p>

					<p class="f4">Taɱ pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā akkhāhataɱ maññe aṭṭhāsi.|| ||</p>

					<p class="f4">3. 'Ko nu kho samma rathakāra, hetu,||<br />
					ko paccayo||<br />
					yam idaɱ cakkaɱ chahi divasehi niṭṭhitaɱ,||<br />
					taɱ pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā ciŋgulāyitvā bhumiyaɱ papati?|| ||</p>

					<p class="f4">Ko pana samma rathakāra, hetu,||<br />
					ko paccay||<br />
					yam idaɱ cakkaɱ chahi māsehi niṭṭhitaɱ chārattūnehi,||<br />
					taɱ pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā akkhāhataɱ maññe aṭṭhāsī' ti?|| ||</p>

					<p class="f4">'Yam idaɱ deva,||<br />
					cakkaɱ chahi divasehi niṭṭhitaɱ||<br />
					tassa nemī pi savaŋkā sadosā sakasāvā,||<br />
					arā pi savaŋkā sadosā sakasāvā,||<br />
					nābhī pi savaŋkā sadosā sakasāvā.|| ||</p>

					<p class="f4">Taɱ nemiyā pi savaŋkattā sadosattā sakasāvattā,||<br />
					arānam pi savaŋkattā sadosattā sakasāvattā,||<br />
					nābhiyā pi savaŋkattā sadosattā sakasāvattā||<br />
					pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā ciŋgulāyitvā bhumiyaɱ papati.|| ||</p>

					<p class="f4">Yaɱ pana taɱ deva cakkaɱ chahi māsehi niṭṭhitaɱ chārattūnehi||<br />
					tassa nemī pi avaŋkā adosā akasāvā||<br />
					arā pi avaŋkā adosā akasāvā||<br />
					nābhī pi avaŋkā adosā akasāvā.|| ||</p>

					<p class="f4">Taɱ nemiyā pi avaŋkattā adosattā akasāvattā,||<br />
					arānam pi avaŋkattā adosattā akasāvattā,||<br />
					nābhiyā pi avaŋkattā adosattā akasāvattā||<br />
					pavattitaɱ samānaɱ yāvatikā abhisankhārassa gati,||<br />
					tāvatikaɱ gantvā akkhāhataɱ maññe aṭṭhāsī' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Siyā kho pana bhikkhave tumbhākaɱ evam assa:</p>
					
					<p class="f4">'Añño nūna tena samayena so rathakāro ahosī' ti.|| ||</p>

					<p class="f4">Na kho pan'etaɱ bhikkhave evaɱ daṭṭhabbaɱ.|| ||</p>

					<p class="f4">Ahaɱ tena samayena so rathakāro ahosi.|| ||</p>

					<p class="f4">Tadā pan'āhaɱ bhikkhave kusalo dāruvaŋkānaɱ dārudosānaɱ dārukasāvānaɱ.|| ||</p>

					<p class="f4">Etarahi kho pan'āhaɱ bhikkhave arahaɱ Sammā-Sam-Buddho kusalo kāyavaŋkānaɱ kāyadosānaɱ kāyakasāvānaɱ.|| ||</p>

					<p class="f4">Kusalo vacīvaŋkānaɱ vacīdosānaɱ vacīkasāvānaɱ.|| ||</p>

					<p class="f4">Kusalo manovaŋkānaɱ manodosānaɱ manokasāvānaɱ.|| ||</p>

					<p class="f4">5. Yassa kassaci bhikkhave bhikkhussa vā bhikkhuniyā vā kāyavaŋko appahīno kāyadoso kāyakasāvo||<br />
					vacīvaŋko appahīno vacīdoso vacīkasāvo||<br />
					manovaŋko appahīno manodoso <a id="pg113"><span class="f2 g"><b>[113]</b></span></a> manokasāvo.|| ||</p>

					<p class="f4">Evaɱ papatikā te bhikkhave imasmā Dhamma-Vinayā||<br />
					seyyathā pi taɱ cakkaɱ chahi divasehi niṭṭhitaɱ.|| ||</p>

					<p class="f4">Yassa kassaci bhikkhave bhikkhussa vā bhikkhuniyā vā kāyavaŋko pahīno kāyadoso kāyakasāvo||<br />
					vacīvaŋko pahīno vacīdoso vacīkasāvo||<br />
					manovaŋko pahīno manodoso manokasāvo.|| ||</p>

					<p class="f4">Evaɱ patiṭṭhitā te bhikkhave imasmiɱ Dhamma-Vinaye||<br />
					seyyathā pi taɱ cakkaɱ chahi māsehi niṭṭhitaɱ chārattūnehi.|| ||</p>

					<p class="f4">Tasmā ti ha bhikkhave evaɱ sikkhitabbaɱ:|| ||</p>

					<p class="f4">'Kāya-vaŋkaɱ pajahissāma,||<br />
					kāya-dosaɱ,||<br />
					kāya-kasāvaɱ.|| ||</p>

					<p class="f4">Vacī-vaŋkaɱ pajahissāma,||<br />
					vacī-dosaɱ,||<br />
					vacī-kasāvaɱ.|| ||</p>

					<p class="f4">Mano-vaŋkaɱ pajahissāma,||<br />
					mano-dosaɱ,||<br />
					mano-kasāvan' ti.|| ||</p>

					<p class="f4">Evaɱ hi vo bhikkhave sikkhitabban" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>