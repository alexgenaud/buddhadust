<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Threes, Sutta 15. The Buddha tells a story of his former birth as a wheelwright to illustrate how the person of crooked formation fails and the one of flawless construction stands fast." />
<title>AN 3.015: Rathakāra (Pacetana) Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara-Nikāya<br />
					III. Tika Nipāta<br />
					II. Rathakāra Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p15">Sutta 15</a></h4>

					<h1>Rathakāra (Pacetana) Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.015.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.015.than.ati.htm#p1">than</a>][<a href="../../../../dhamma-vinaya/wp/an/03_threes/an03.015.bodh.wp.htm#p1">bodh</a>][<a href="../../../../dhamma-vinaya/mnl/an/03_threes/an03.015.upal.mnl.htm#p1">upal</a>]</span> Evaṃ me sutaṃ:</p>

					<p class="f4">Ekaṃ samayaṃ Bhagavā Bārāṇasiyaṃ viharati Isipatane Migadāye.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4"><a id="pg111"><span class="f2 g"><b>[111]</b></span></a> "Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Bhūta-pubbaṃ, bhikkhave,||<br />
					rājā ahosi Pacetano nāma.|| ||</p>

					<p class="f4">Atha kho, bhikkhave,||<br />
					rājā Pacetano rathakāraṃ āmantesi:|| ||</p>

					<p class="f4">'Ito me samma rathakāra,||<br />
					channaṃ māsānaṃ accayena saṇgāmo bhavissati,||<br />
					sakkasi me samma rathakāra,||<br />
					navaṃ cakkayugaṃ kātun' ti?|| ||</p>

					<p class="f4">'Sakkomi devā' ti kho, bhikkhave,||<br />
					rathakāro rañño Pacetanassa paccassosi.|| ||</p>

					<p class="f4">Atha kho, bhikkhave,||<br />
					rathakāro chahi māsehi chārattūnehi ekaṃ cakkaṃ niṭṭhāpesi.|| ||</p>

					<p class="f4">Atha kho, bhikkhave,||<br />
					rājā Pacetano rathakāraṃ āmantesi:|| ||</p>

					<p class="f4">'Ito me samma rathakāra,||<br />
					channaṃ divasānaṃ accayena saṇgāmo bhavissati,||<br />
					niṭṭhitaṃ navaṃ cakkayugan' ti?|| ||</p>

					<p class="f4">'Imehi kho deva chahi māsehi chārattūnehi ekaṃ cakkaṃ niṭṭhitan' ti.|| ||</p>

					<p class="f4">'Sakkasi pana me samma rathakāra,||<br />
					imehi chahi divasehi dutiyaṃ cakkaṃ niṭṭhāpetun' ti?|| ||</p>

					<p class="f4">'Sakkomi devā' ti kho, bhikkhave,||<br />
					rathakāro rañño Pacetanassa paccassosi.|| ||</p>

					<p class="f4">Atha kho, bhikkhave,||<br />
					rathakāro chahi divasehi dutiyaṃ cakkaṃ niṭṭhāpetvā navaṃ cakkayugaṃ ādāya yena rājā Pacetano ten'upasaṇkami.|| ||</p>

					<p class="f4">Upasaṇkamitvā rājānaṃ Pacetanaṃ etad avoca:|| ||</p>

					<p class="f4">'Idan te deva navaṃ cakkayugaṃ niṭṭhitan' ti.|| ||</p>

					<p class="f4">'Yañ ca te idaṃ samma rathakāra,||<br />
					cakkaṃ chahi māsehi niṭṭhitaṃ chārattūnehi,||<br />
					yañ ca te idaṃ cakkaṃ chahi divasehi niṭṭhitaṃ.|| ||</p>

					<p class="f4">Imesaṃ kiṃ nānā-karaṇaṃ nesāṃ n-ā-haṃ kiñci nānā-karaṇaṃ passāmī' ti.|| ||</p>

					<p class="f4">'Atthi n'esaṃ deva nānā-karaṇaṃ,||<br />
					passatu deva nānā-karaṇan' ti.|| ||</p>

					<p class="f4">Atha kho, bhikkhave,||<br />
					rathakāro yaṃ taṃ cakkaṃ chahi divasehi niṭṭhitaṃ,||<br />
					taṃ pavattesi.|| ||</p>

					<p class="f4">Taṃ pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā ciṇgulāyitvā bhūmiyaṃ papati.|| ||</p>

					<p class="f4">Yaṃ pana taṃ cakkaṃ chahi māsehi <a id="pg112"><span class="f2 g"><b>[112]</b></span></a> niṭṭhitaṃ chārattūnehi taṃ pavattesi.|| ||</p>

					<p class="f4">Taṃ pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā akkhāhataṃ maññe aṭṭhāsi.|| ||</p>

					<p class="f4">'Ko nu kho samma rathakāra, hetu,||<br />
					ko paccayo||<br />
					yam idaṃ cakkaṃ chahi divasehi niṭṭhitaṃ,||<br />
					taṃ pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā ciṇgulāyitvā bhumiyaṃ papati?|| ||</p>

					<p class="f4">Ko pana samma rathakāra, hetu,||<br />
					ko paccay||<br />
					yam idaṃ cakkaṃ chahi māsehi niṭṭhitaṃ chārattūnehi,||<br />
					taṃ pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā akkhāhataṃ maññe aṭṭhāsī' ti?|| ||</p>

					<p class="f4">'Yam idaṃ deva,||<br />
					cakkaṃ chahi divasehi niṭṭhitaṃ||<br />
					tassa nemī pi savaṇkā sa-dosā sakasāvā,||<br />
					arā pi savaṇkā sa-dosā sakasāvā,||<br />
					nābhī pi savaṇkā sa-dosā sakasāvā.|| ||</p>

					<p class="f4">Taṃ nemiyā pi savaṇkattā sadosattā sakasāvattā,||<br />
					arānam pi savaṇkattā sadosattā sakasāvattā,||<br />
					nābhiyā pi savaṇkattā sadosattā sakasāvattā||<br />
					pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā ciṇgulāyitvā bhumiyaṃ papati.|| ||</p>

					<p class="f4">Yaṃ pana taṃ deva cakkaṃ chahi māsehi niṭṭhitaṃ chārattūnehi||<br />
					tassa nemī pi avaṇkā adosā akasāvā||<br />
					arā pi avaṇkā adosā akasāvā||<br />
					nābhī pi avaṇkā adosā akasāvā.|| ||</p>

					<p class="f4">Taṃ nemiyā pi avaṇkattā adosattā akasāvattā,||<br />
					arānam pi avaṇkattā adosattā akasāvattā,||<br />
					nābhiyā pi avaṇkattā adosattā akasāvattā||<br />
					pavattitaṃ samānaṃ yāvatikā abhisaṇkhārassa gati,||<br />
					tāvatikaṃ gantvā akkhāhataṃ maññe aṭṭhāsī' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Siyā kho pana, bhikkhave,||<br />
					tumbhākaṃ evam assa:</p>

					<p class="f4">'Añño nūna tena samayena so rathakāro ahosī' ti.|| ||</p>

					<p class="f4">Na kho pan'etaṃ bhikkhave evaṃ daṭṭhabbaṃ.|| ||</p>

					<p class="f4">Ahaṃ tena samayena so rathakāro ahosi.|| ||</p>

					<p class="f4">Tadā panāhaṃ, bhikkhave,||<br />
					kusalo dāruvaṇkānaṃ dārudosānaṃ dārukasāvānaṃ.|| ||</p>

					<p class="f4">Etarahi kho panāhaṃ, bhikkhave,<i> </i>arahaṃ Sammā Sambuddho||<br />
					kusalo kāyavaṇkānaṃ||<br />
					kāyadosānaṃ||<br />
					kāyakasāvānaṃ.|| ||</p>

					<p class="f4">Kusalo vacīvaṇkānaṃ||<br />
					vacīdosānaṃ||<br />
					vacīkasāvānaṃ.|| ||</p>

					<p class="f4">Kusalo manovaṇkānaṃ||<br />
					manodosānaṃ||<br />
					manokasāvānaṃ.|| ||</p>

					<p class="f4">Yassa kassaci, bhikkhave,||<br />
					bhikkhussa vā||<br />
					bhikkhuniyā vā||<br />
					kāyavaṇko a-p-pahīno||<br />
					kāyadoso||<br />
					kāyakasāvo||<br />
					vacīvaṇko a-p-pahīno||<br />
					vacīdoso||<br />
					vacīkasāvo||<br />
					manovaṇko a-p-pahīno||<br />
					manodoso||<br />
					<a id="pg113"><span class="f2 g"><b>[113]</b></span></a> manokasāvo.|| ||</p>

					<p class="f4">Evaṃ papatikā te, bhikkhave,||<br />
					imasmā Dhamma-Vinayā||<br />
					seyyathā pi taṃ cakkaṃ chahi divasehi niṭṭhitaṃ.|| ||</p>

					<p class="f4">Yassa kassaci, bhikkhave,||<br />
					bhikkhussa vā||<br />
					bhikkhuniyā vā||<br />
					kāyavaṇko pahīno||<br />
					kāyadoso||<br />
					kāyakasāvo||<br />
					vacīvaṇko pahīno||<br />
					||<br />
					vacīkasāvo||<br />
					manovaṇko pahīno||<br />
					manodoso||<br />
					manokasāvo.|| ||</p>

					<p class="f4">Evaṃ pati-ṭ-ṭhitā te, bhikkhave,||<br />
					imasmiṃ Dhamma-Vinaye||<br />
					seyyathā pi taṃ cakkaṃ chahi māsehi niṭṭhitaṃ chārattūnehi.|| ||</p>

					<p class="f4">Tasmātiha, bhikkhave,||<br />
					evaṃ sikkhitabbaṃ:|| ||</p>

					<p class="f4">'Kāya-vaṇkaṃ pajahissāma,||<br />
					kāya-dosaṃ,||<br />
					kāya-kasāvaṃ.|| ||</p>

					<p class="f4">Vacī-vaṇkaṃ pajahissāma,||<br />
					vacī-dosaṃ,||<br />
					vacī-kasāvaṃ.|| ||</p>

					<p class="f4">Mano-vaṇkaṃ pajahissāma,||<br />
					mano-dosaṃ,||<br />
					mano-kasāvan' ti.|| ||</p>

					<p class="f4">Evaṃ hi vo, bhikkhave,||<br />
					sikkhitabban" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>