<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Threes, Sutta 55. The Buddha explains the meaning of 'Seen in this life is Nibbāna.'" />
<title>AN 3.55: Nibbuta Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara-Nikāya<br />
					III. Tika Nipāta<br />
					VI. Brāhmaṇa Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p55">Sutta 55</a></h4>

					<h1>Nibbuta Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg158"><span class="f2 g"><b>[158]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.055.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.055.bodh.wp.htm#p1">bodh</a>]</span> Evaṃ me sutaṃ.|| ||</p>

					<p class="f4">Evaṃ me sutaṃ ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho Jānussoṇi brāhmaṇo yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavatā saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Jānussoṇi brāhmaṇo Bhagavantaṃ etad avoca:|| ||</p>

					<p class="f4">"'Sandiṭṭhikaṃ nibbāṇaṃ!||<br />
					sandiṭṭhikaṃ nibbāṇan!' ti bho Gotama vuccati.|| ||</p>

					<p class="f4">Kittāvatā nu kho bho Gotama sandiṭṭhikaṃ nibbāṇaṃ hoti akālikaṃ ehi passikaṃ opanayikaṃ paccattaṃ veditabbaṃ viññūhī" ti?|| ||</p>

					<p class="ctr c">&#9632;</p>

					<p class="f4"><a id="pg159"><span class="f2 g"><b>[159]</b></span></a> "Ratto kho brāhmaṇa rāgena abhibhūto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Rāge pahīṇe n'eva attavyābādhāya pi ceteti,||<br />
					na paravyābādhāya pi ceteti,||<br />
					na ubhayavyābādhāya pi ceteti,||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4">Evam pi kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī.|| ||</p>

					<p class="ctr c">&#9632;</p>

					<p class="f4">Duṭṭho kho brāhmaṇa dosena abhibhūto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Rāge pahīṇe n'eva attavyābādhāya pi ceteti,||<br />
					na paravyābādhāya pi ceteti,||<br />
					na ubhayavyābādhāya pi ceteti,||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4">Evam pi kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī.|| ||</p>

					<p class="ctr c">&#9632;</p>

					<p class="f4">Mūḷho kho brāhmaṇa mohena Abhibhuto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Mohe pahīṇe n'eva attavyābādhāya pi ceteti,||<br />
					na paravyābādhāya pi ceteti,||<br />
					na ubhayavyābādhāya pi ceteti||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4">Evam pi kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī.|| ||</p>

					<p class="f4">Yato ca kho ayaṃ brāhmaṇa anavasesaṃ rāga-k-khayaṃ paṭisaṃvedeti,||<br />
					anavasesaṃ dosa-k-khayaṃ paṭisaṃvedeti,||<br />
					anavasesaṃ moha-k-khayaṃ paṭisaṃvedeti.|| ||</p>

					<p class="f4">Evaṃ kho brāhmaṇa sandiṭṭhikaṃ nibbāṇaṃ hoti akālikaṃ ehi passikaṃ opanayikaṃ paccattaṃ veditabbaṃ viññūhī" ti.|| ||</p>

					<p class="ctr c">&#9632;</p>

					<p class="f4">"Abhikkantaṃ bho Gotama,||<br />
					abhikkantaṃ bho Gotama,||<br />
					seyyathā pi bho Gotama nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassavā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					cakkhu-manto rūpāni dakkhintī ti.|| ||</p>

					<p class="f4">Evam evaṃ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaṃ Bhagavantaṃ Gotamaṃ saraṇaṃ gacchāmi,||<br />
					Dhammañ ca bhikkhu-saṇghañ ca.|| ||</p>

					<p class="f4">Upāsakaṃ maṃ bhavaṃ Gotamo dhāretu ajja-t-agge pāṇupetaṃ saraṇaṃgatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>