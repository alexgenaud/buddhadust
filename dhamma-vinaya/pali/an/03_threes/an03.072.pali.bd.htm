<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 72. A householding follower of the Ajivaka's asks Ānanda about whose doctrine is taught best, who are those who are conducting themselves the best, who are those who are of benefit to the world. Ānanda avoids the trap and speaks only of what doctrine is the best, whether or not those who follow it are well conducted, and whether or not those who follow it are of benefit to the world. Further, the way he speaks of these issues is not by telling the housefather what is what, but by asking the housefather questions getting him to convince himself. The housefather is impressed and becomes a follower of the Buddha." />
<title>AN 3.72: Ājīvaka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara-Nikāya<br />
					III. Tika Nipāta<br />
					VIII. Ānanda Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p72">Sutta 72</a></h4>

					<h1>Ājīvaka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg217"><span class="f2 g"><b>[217]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.072.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.072.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ āyasmā ānavdo Kosambīyaṃ viharati Ghositārāme|| ||</p>

					<p class="f4">Atha kho aññataro ājīvaka-sāvako gahapati yen'āyasmā Ānanda ten'upasaṅkami|| ||</p>

					<p class="f4">Upasaṅkamitvā āyasmantaṃ Ānandaṃ abhivādetvā eka-m-antaṃ nisīdi|| ||</p>

					<p class="f4">Eka-m-antaṃ nisinno kho so ājīvaka-sāvako gahapati āyasmantaṃ Ānandaṃ etad avoca:|| ||</p>

					<p class="f4">"Kesaṃ ne bhante Ānanda dhammo svākkhāto,||<br />
					ke loke su-paṭipannā,||<br />
					ke loke sugatā" ti?|| ||</p>

					<p class="f4">"Tena hi gahapati taṃ yeva ettha paṭipucchissāmi,||<br />
					yathā te khameyya,||<br />
					tathā naṃ vyākareyyāsi.|| ||</p>

					<p class="ctr c">&#9632;</p>

					<p class="f4">Taṃ kiṃ maññasi gahapati?|| ||</p>

					<p class="f4">Ye rāgassa pahāṇāya dhammaṃ desenti||<br />
					dosassa pahāṇāya dhammaṃ desenti,||<br />
					mohassa pahāṇāya dhammaṃ desenti;||<br />
					tesaṃ dhammo svākkhāto no vā,||<br />
					kathaṃ vā te ettha hotī" ti?|| ||</p>

					<p class="f4"> <a id="pg218"><span class="f2 g"><b>[218]</b></span></a> "Ye bhante rāgassa pahāṇāya dhammaṃ desenti||<br />
					dosassa pahāṇāya dhammaṃ desenti||<br />
					mohassapahāṇāya dhammaṃ desenti||<br />
					tesaṃ dhammo jvākkhāto,||<br />
					evaṃ me ettha hotī" ti.|| ||</p>

					<p class="ctr c">&#9632;</p>

					<p class="f4">"Taṃ kiṃ maññasi gahapati?|| ||</p>

					<p class="f4">Ye rāgassa pahāṇāya paṭipannā,||<br />
					dosassa pahānāya paṭipannā,||<br />
					mohassa pahāṇāya paṭipannā,||<br />
					te loke su-paṭipannā,||<br />
					no vā kathaṃ vā te ettha hotī" ti?|| ||</p>

					<p class="f4">"Ye bhante rāgassa pahāṇāya paṭipannā,||<br />
					dosassa pahāṇāya paṭipannā,||<br />
					mohassa pahāṇāya paṭipannā,||<br />
					te loke su-paṭipannā,||<br />
					evaṃ me ettha hotī" ti.|| ||</p>

					<p class="ctr c">&#9632;</p>

					<p class="f4">"Taṃ kiṃ maññasi gahapati?|| ||</p>

					<p class="f4">Yesaṃ rāgo pahīno ucchinna-mūlo tālā-vatthu-kato anabhāva-kato āyatiṃ anuppāda-dhammo,||<br />
					yesaṃ doso pahīṇo ucchinnamulo tālā-vatthu-kato anabhāva-kato āyatiṃ anuppāda-dhammo||<br />
					yesaṃ moho pahīṇo ucchinnamulo tālā-vatthu-kato anabhāva-kato āyatiṃ anuppāda-dhammo,||<br />
					te loke sugatā,||<br />
					no vā kathaṃ vā te ettha hotī" ti?|| ||</p>

					<p class="f4">"Yesaṃ bhante rāgo pahīṇo ucchinna-mūlo tālā-vatthu-kato anabhāva-kato āyatiṃ anuppāda-dhammo,||<br />
					yesaṃ doso pahīṇo ucchinna-mūlo talālāvatthu-kato anabhāva-kato āyatiṃ anuppāda-dhammo,||<br />
					moho pahīno ucchinna-mūlo tālā-vatthu-kato anabhāva-kato āyatiṃ anuppāda-dhammo,||<br />
					te loke sugatā evaṃ me ettha hotī" ti.|| ||</p>

					<p class="ctr c">&#9632;</p>

					<p class="f4">Iti kho gahapati tayā c'etaṃ vyākataṃ:|| ||</p>

					<p class="f4">'Ye bhante rāgassa pahāṇāya dhammaṃ desenti,||<br />
					dosassa pahāṇāya dhammaṃ desenti mohassa pahāṇāya dhammaṃ desenti tesaṃ dhammo jvākkhātoti,||<br />
					tayā c'etaṃ vyākataṃ.|| ||</p>

					<p class="f4">Ye bhante rāgassa pahāṇāya paṭipannā,||<br />
					dosassa pahāṇāya paṭipannā,||<br />
					mohassa pahāṇāya paṭipannā,||<br />
					te loke su-paṭipannāti,||<br />
					tayā c'etaṃ vyākataṃ.|| ||</p>

					<p class="f4">Yesaṃ bhante rāgo pahīṇo ucchinna-mūlo tālā-vatthu-kato anabhāva-kato āyatiṃ anuppāda-dhammo,||<br />
					yesaṃ doso pahīṇo ucchinanamūlo tālā-vatthu-kato anabhāva-kato āyatiṃ anuppāda-dhammo,||<br />
					moho pahīṇo ucchinna-mūlo tālā-vatthu-kato anabhāva-kato āyatiṃ anuppāda-dhammo,||<br />
					te loke sugatā" ti.|| ||</p>

					<p class="f4">"Acchariyaṃ bhante,||<br />
					abbhutaṃ bhante,||<br />
					na c'eva nāma sadhammukkaṃsanā bhavissati,||<br />
					na ca paradhammāpasādanā,||<br />
					āyatan'eva Dhamma-desanā|| ||</p>

					<p class="f4">Attho ca vutto|| ||</p>

					<p class="f4">Attā ca anupanīto.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Tumbhe bhante Ānanda rāgassa pahāṇāya dhammaṃ desetha,||<br />
					dosassa pahāṇāya dhammaṃ desetha,||<br />
					mohassa pahāṇāya <a id="pg219"><span class="f2 g"><b>[219]</b></span></a> dhammaṃ desetha.|| ||</p>

					<p class="f4">Tumbhākaṃ bhante Ānanda dhammo svākkhāto.|| ||</p>

					<p class="f4">Tumbhe bhante Ānanda rāgassa pahāṇāya paṭipannā dosassa pahāṇāya paṭipannā mohassa pahāṇāya paṭipannā.|| ||</p>

					<p class="f4">Tumbhe loke su-paṭipannā.|| ||</p>

					<p class="f4">Tumbhākaṃ bhante Ānanda rāgo pahīṇo ucchinnamulo tālā-vatthu-kato anabhāva-kato āyatiṃ anuppāda-dhammo.|| ||</p>

					<p class="f4">Tumbhākaṃ dose pahīṇo ucchinnamalo talālavatthu-kato anabhāva-kato āyatiṃ anuppāda-dhammo.|| ||</p>

					<p class="f4">Tumbhākaṃ moho pahīṇo ucchinna-mūlo tālā-vatthu-kato anabhāva-kato āyatiṃ anuppāda-dhammo.|| ||</p>

					<p class="f4">Tumbhe loke sugatā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Abhikkantaṃ bhante,||<br />
					abhikkantaṃ bhante|| ||</p>

					<p class="f4">Seyyathā pi bhante nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					avdhakāre vā tela-pajjotaṃ dhāreyya||<br />
					'cakkhu-manto rūpāni dakkhintī' ti.|| ||</p>

					<p class="f4">Evam evaṃ ayyena Ānandena aneka-pariyāyena dhammo pakāsito.|| ||</p>

					<p class="f4">Es'āhaṃ bhante Ānanda taṃ Bhagavantaṃ saraṇaṃ gacchāmi,||<br />
					dhammaṃ ca bhikkhu-saṅghaṃ ca.|| ||</p>

					<p class="f4">Upāsakaṃ maṃ ayyo Ānanda dhāretu ajja-t-agge pāṇupetaṃ saraṇaṃ gatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>