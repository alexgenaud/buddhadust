<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 32. Ānanda asks the Buddha whether or not there is a state of samadhi in which there is no I-making or My-Making and yet there is liberation of the heart by wisdom. The Buddha replies that this state is attained thinking: 'This is sanity, this is the pinnacle, that is, the calming of all own-making, the forsaking of upkeep, the destruction of thirst, dispassion, ending, Nibbāna." />
<title>AN 3.32: Ānanda Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara-Nikāya<br />
					III. Tika Nipāta<br />
					IV. Deva-Dūta Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p32">Sutta 32</a></h4>

					<h1>Ānanda Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg132"><span class="f2 g"><b>[132]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.032.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.032.bodh.wp.htm#p1">bodh</a>][<a href="../../../../dhamma-vinaya/mnl/an/03_threes/an03.032.upal.mnl.htm#p1">upal</a>][<a href="../../../../dhamma-vinaya/bd/an/03_threes/an03.032.olds.bd.htm#p1">olds</a>][<a href="../../../../dhamma-vinaya/ati/an/03_threes/an03.032.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho āyasmā Ānando yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisidi.|| ||</p>

					<p class="f4">Eka-m-antaṃ nisinno kho āyasmā Ānando Bhagavantaṃ etad avoca:|| ||</p>

					<p class="f4">"Siyā nu kho bhante bhikkhuno tathā-rūpo samādhi-paṭilābho,||<br />
					yathā imasmiñ ca saviññāṇake kāye ahaṃ-kāra-mamaṇ-kāra-mānānusayā nāssu,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā nāssu,||<br />
					yañ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					tañ ca ceto-vimuttiṃ paññā-vimuttiṃ upasampajja vihareyyā" ti?|| ||</p>

					<p class="f4">"Siyā Ānanda bhikkhuno tathā-rūpo samādhi-paṭilābho,||<br />
					yathā imasmiñ ca saviññāṇake kāye||<br />
					ahaṃ-kāra-mamaṇ-kāra-mānānusayā nāssu,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā nāssu,||<br />
					yañ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					tañ ca ceto-vimuttiṃ paññā-vimuttiṃ upasampajja vihareyyā" ti.|| ||</p>

					<p class="f4">"Yathā kathaṃ pana bhante siyā bhikkhuno tathā-rūpo samādhi-paṭilābho,||<br />
					yathā imasmiñ ca saviññāṇake kāye ahaṃ-kāra-mamaṇ-kāra-mānānusayā na honti,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā na honti,||<br />
					yaṃ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					taṃ ca ceto-vimuttiṃ paññā-vimuttiṃ upasmapajja vihareyyā" ti?|| ||</p>

					<p class="f4"><a id="pg133"><span class="f2 g"><b>[133]</b></span></a> "Idh'Ānanda bhikkhuno evaṃ hoti:|| ||</p>

					<p class="f4">'Etaṃ santaṃ,||<br />
					etaṃ paṇītaṃ,||<br />
					yad idaṃ sabba-saṅkāra-samatho||<br />
					sabb'ūpadhi-paṭinissaggo||<br />
					taṇha-k-khayo||<br />
					virāgo||<br />
					nirodho||<br />
					Nibbāṇan' ti.|| ||</p>

					<p class="f4">Evaṃ kho Ānanda siyā bhikkhuno tathā-rūpo samādhi-paṭilābho,||<br />
					yathā imasmiṃ ca saviññāṇake kāye ahaṃ-kāra-mamaṇ-kāra-mānānusayā nāssu,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā nāssu,||<br />
					yaṃ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					taṃ ca ceto-vimuttiṃ paññā-vimuttiṃ upasampajja vihareyya.|| ||</p>

					<p class="f4">Idaṃ ca pana me taṃ Ānanda sandhāya bhāsitaṃ Pārāyaṇe Puṇṇakapañhe:|| ||</p>

							<p class="f4 in2">'Saṅkhāya lokasmiṃ parovarāni||<br />
							Yass'iñjitaṃ n'atthi kuhiñci loke,||<br />
							Santo vidhūmo anīgho nirāso||<br />
							Atāri so jātijaran ti brūmī'" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<h1>Sāriputta Suttaṃ</h1>

					<p class="f4"><span class="f3">[<a id="p2">2</a>][<a href="../../../../dhamma-vinaya/pts/an/03_threes/an03.032.wood.pts.htm#p2">pts</a>][<a href="../../../../dhamma-vinaya/mnl/an/03_threes/an03.032.upal.mnl.htm#p2">upal</a>][<a href="../../../../dhamma-vinaya/bd/an/03_threes/an03.032.olds.bd.htm#p2">olds</a>][<a href="../../../../dhamma-vinaya/wp/an/03_threes/an03.033.bodh.wp.htm#p1">bodh</a>]</span> Atha kho āyasmā Sāriputto yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavanataṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho āyasmantaṃ Sāriputtaṃ Bhagavā etad avoca:|| ||</p>

					<p class="f4">"Saṅkhittena pi kho ahaṃ Sāriputta dhammaṃ deseyyaṃ,||<br />
					vitthārena pi kho ahaṃ Sāriputta dhammaṃ deseyyaṃ,||<br />
					saṅkhittavitthārena pi kho ahaṃ Sāriputta dhammaṃ deseyyaṃ,||<br />
					aññātaro ca dullabhā" ti.|| ||</p>

					<p class="f4">"Etassa Bhagavā kālo,||<br />
					etassa Sugata kālo,||<br />
					yaṃ Bhagavā saṅkhittena pi dhammaṃ deseyya,||<br />
					vitthārena pi dhammaṃ deseyya,||<br />
					saṅkhittavitthārena pi dhammaṃ deseyya,||<br />
					bhavissanti Dhammassa aññātāro" ti.|| ||</p>

					<p class="f4">"Tasmātiha Sāriputta evaṃ sikkhitabbaṃ:|| ||</p>

					<p class="f4">'Imasmiṃ ca saviññāṇake kāye ahaṃ-kāra-ma-maṅkāra-mān-ā-nusayā na bhavissanti,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā na bhavissanti,||<br />
					yaṃ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					tañ ca ceto-vimuttiṃ paññā-vimuttiṃ upasampajja viharissāmā' ti.|| ||</p>

					<p class="f4">Evaṃ hi vo Sāriputta sikkhitabbaṃ.|| ||</p>

					<p class="f4">Yato kho Sāriputta bhikkhuno imasmiṃ saviññā- <a id="pg134"><span class="f2 g"><b>[134]</b></span></a> ṇake kāye ahaṃ-kāra-mamaṇ-kāra-mānānusayā na honti,||<br />
					bahiddhā ca sabba-nimittesu ahaṃ-kāra-mamaṇ-kāra-mānānusayā na honti,||<br />
					yaṃ ca ceto-vimuttiṃ paññā-vimuttiṃ upasampajja viharato ahaṃ-kāra-mamaṇ-kāra-mānānusayā na honti,||<br />
					tañ ca ceto-vimuttiṃ paññā-vimuttiṃ upasampajja viharati.|| ||</p>

					<p class="f4">Ayaṃ vuccati Sāriputta bhikkhu acchecchi,||<br />
					taṇhaṃ,||<br />
					vāvattayī saṃyojanaṃ,||<br />
					sammā mān-ā-bhisamayā antam akāsi dukkhassa.|| ||</p>

					<p class="f4">Idaṃ ca pana me taṃ Sāriputta sandhāya bhāsitaṃ Pārāyaṇe Udayapañhe:|| ||</p>

							<p class="f4 in2">'Pahāṇaṃ kāma-saññānaṃ domanassāna c'ūbhayaṃ,||<br />
							Thīnassa ca panūdanaṃ kukkuccānaṃ nivāraṇaṃ,||<br />
							Upekkhāsatisaṃsuddhaṃ dhammatakkapurejavaṃ,||<br />
							Aññāvimokkhaṃ pabrūmi avijjāya ppabhedanaṃ'" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>