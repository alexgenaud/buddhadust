<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 130. The temperments of three sorts of people are likened to what is carved in stone, carved in earth, and carved in water." />
<title>AN 3.130: Lekha Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara-Nikāya<br />
					III. Tika Nipāta<br />
					XIII. Kusināra Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p130">Sutta 130</a></h4>

					<h1>Lekha Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg283"><span class="f2 g"><b>[283]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.130.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.130.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Tayo me bhikkhave puggalā santo saṃvijj'amānā lokasmiṃ|| ||</p>

					<p class="f4">Katame tayo?|| ||</p>

					<p class="f4">Pāsāṇa-lekh'ūpamo puggalo,||<br />
					paṭhavi-lekh'ūpamo puggalo,||<br />
					udaka-lekh'ūpamo puggalo.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamo ca bhikkhave pāsāṇa-lekh'ūpamo puggalo?|| ||</p>

					<p class="f4">Idha, bhikkhave, ekacco puggalo abhinhaṃ kujjhati.|| ||</p>

					<p class="f4">So ca khavassa kodhe dīgha-rattaṃ anuseti.|| ||</p>

					<p class="f4">Seyyathā pi bhikkhave pāsāṇe lekhā na khippaṃ lujjati vātena vā udakena vā,||<br />
					cira-ṭ-ṭhitikā hoti.|| ||</p>

					<p class="f4">Evam eva kho bhikkhave idh'ekacco puggalo abhiṇhaṃ kujjhati.|| ||</p>

					<p class="f4">So ca khavassa kodho dīgha-rattaṃ anuseti.|| ||</p>

					<p class="f4">Ayaṃ vuccati bhikkhave pāsāṇa-lekhūpamo puggalo.|| ||</p>

					<p class="ctr c">&#9632;</p>

					<p class="f4">Katamo ca bhikkhave paṭhavi-lekhūpamo puggalo?|| ||</p>

					<p class="f4">Idha, bhikkhave, ekacco puggalo abhiṇhaṃ kujjhati.|| ||</p>

					<p class="f4">So ca khavassa kodho na dīgha-rattaṃ anuseti.|| ||</p>

					<p class="f4">Seyyathā pi, bhikkhave, paṭhaviyaṃ lekhā khippaṃ lūjjati vātena vā udakena vā,||<br />
					na cira-ṭ-ṭhitikā hoti.|| ||</p>

					<p class="f4">Evam eva kho bikkhave idh'ekacco puggalo abhiṇhaṃ kujjhati.|| ||</p>

					<p class="f4">So ca khvassa kodho na dūgha-rattaṃ anuseti.|| ||</p>

					<p class="f4">Ayaṃ vuccati bhikkhave paṭhavi-lekhūpamo puggalo.|| ||</p>

					<p class="ctr c">&#9632;</p>

					<p class="f4">Katamo ca bhikkhave udaka-lekhūpamo puggalo?|| ||</p>

					<p class="f4">Idha, bhikkhave, ekacco puggalo āgāḷhena pi vuccamāno||<br />
					<a id="pg284"><span class="f2 g"><b>[284]</b></span></a> pharusena pi vuccamāno||<br />
					amanāpena pi vuccamāno||<br />
					sandhiyati c'eva,||<br />
					ssandati c'eva,||<br />
					sammodati c'eva.|| ||</p>

					<p class="f4">Seyyathā pi, bhikkhave, udake lekhā khippaṃ yeva paṭivigacchati,||<br />
					na cira-ṭ-ṭhitikā hoti.|| ||</p>

					<p class="f4">Evam evakho bhikkhave idh'ekacco puggalo āgāḷhena pi vuccamāno||<br />
					pharusena pi vuccamāno||<br />
					amanāpena pi vuccamāno||<br />
					sandhiyati c'eva||<br />
					saṃsandati c'eva||<br />
					sammodati c'eva.|| ||</p>

					<p class="f4">Ayaṃ vuccati bhikkhave udaka-lekhūpamo puggalo.|| ||</p>

					<p class="f4">Ime kho bhikkhave tayo puggalā santo savijjamānā lokasmin" ti.|| ||</p>

					<p class="fp3 ctr">Kusināra Vagga Tatiyo.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>