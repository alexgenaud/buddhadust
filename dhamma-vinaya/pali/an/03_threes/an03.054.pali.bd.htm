<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 54. The Buddha explains the meaning of 'Seen in this life is Dhamma'." />
<title>AN 3.54: Paribbājaka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara-Nikāya<br />
					III. Tika Nipāta<br />
					VI. Brāhmaṇa Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p54">Sutta 54</a></h4>

					<h1>Paribbājaka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg157"><span class="f2 g"><b>[157]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.054.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.054.bodh.wp.htm#p1">bodh</a>]</span> Evaṃ me sutaṃ.|| ||</p>

					<p class="f4">Evaṃ me sutaṃ ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho aññataro brāhmaṇo paribbājako yena Bhagavā ten'upasaṅkami.|| ||</p>

					<p class="f4">Upasaṃkamitvā Bhagavatā saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā etamantaṃ nisīdi.|| ||</p>

					<p class="f4">Eka-m-antaṃ nisīnno kho brāhmaṇo paribbājako Bhagavantaṃ etad avoca:|| ||</p>

					<p class="f4">"'Sandiṭṭhiko dhammo!|| ||</p>

					<p class="f4">Sandiṭṭhiko dhammo!' ti bho Gotama vuccati.|| ||</p>

					<p class="f4">Kittāvatā nu kho bho Gotama sandiṭṭhiko dhammo hoti akāliko ehi passiko opanayiko paccattaṃ veditabbo viññūhī" ti?|| ||</p>

					<p class="ctr c">&#9632;</p>

					<p class="f4">"Ratto kho brāhmaṇa rāgena abhibhūto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Rāge pahīṇe n'eva attavyābādhāya pi ceteti,||<br />
					na paravyābyādhāya pi ceteti,||<br />
					na ubhayavyādhāya pi ceteti,||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4"><a id="pg158"><span class="f2 g"><b>[158]</b></span></a> Ratto kho brāhmaṇa rāgena abhibhūto pariyādinna-citto kāyena du-c-caritaṃ carati,||<br />
					vācāya du-c-caritaṃ carati,||<br />
					manasā du-c-caritaṃ carati.|| ||</p>

					<p class="f4">Rāge pahīṇe n'eva kāyena du-c-caritaṃ carati,||<br />
					na vācāya du-c-caritaṃ carati,||<br />
					na manasā du-c-caritaṃ carati.|| ||</p>

					<p class="f4">Ratto kho brāhmaṇa rāgena abhibhūto pariyādinna-citto attattham pi yathā-bhūtaṃ na-p-pajānāti,||<br />
					parattham pi yathā-bhūtaṃ na-p-pajānāti,||<br />
					ubhayattham pi yathā-bhūtaṃ na-p-pajānāti.|| ||</p>

					<p class="f4">Rāge pahīṇe attattham pi yathā-bhūtaṃ pajānāti,||<br />
					parattham pi yathā-bhūtaṃ pajānāti,||<br />
					ubhayattham pi yathā-bhūtaṃ pajānāti.|| ||</p>

					<p class="f4">Evam pi kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī ti.|| ||</p>

					<p class="ctr c">&#9632;</p>

					<p class="f4">Duṭṭho kho brāhmaṇa dosena abhibhūto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Dose pahīṇe n'eva attavyābādhāya pi ceteti,||<br />
					na paravyābādhāya pi ceteti,||<br />
					na ubhayavyābādhāya pi ceteti,||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4">Duṭṭho kho brāhmaṇa dosena abhibhūto pariyādinna-citto kāyena du-c-caritaṃ carati,||<br />
					vācāya du-c-caritaṃ carati,||<br />
					manasā du-c-caritaṃ carati.|| ||</p>

					<p class="f4">Dose pahīṇe n'eva kāyena du-c-caritaṃ carati,||<br />
					na vācāya du-c-caritaṃ carati,||<br />
					sa manasā du-c-caritaṃ carati.|| ||</p>

					<p class="f4">Duṭṭho kho brāhmaṇa dosena abhibhūto pariyādinna-citto attattham pi yathā-bhūtaṃ na-p-pajānāti,||<br />
					parattham pi yathā-bhūtaṃ na-p-pajānāti,||<br />
					ubhayattham pi yathā-bhūtaṃ na-p-pajānāti.|| ||</p>

					<p class="f4">Dose pahīṇe attattham pi yathā-bhūtaṃ pajānāti,||<br />
					parattham pi yathā-bhūtaṃ pajānāti,||<br />
					ubhayattham pi yathā-bhūtaṃ pajānāti.|| ||</p>

					<p class="f4">Evam pi kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī'ti.|| ||</p>

					<p class="ctr c">&#9632;</p>

					<p class="f4">Mūḷho kho brāhmaṇa mohena abhibhūto pariyādinna-citto attavyābādhāya pi ceteti,||<br />
					paravyābādhāya pi ceteti,||<br />
					ubhayavyābādhāya pi ceteti.|| ||</p>

					<p class="f4">Cetasikam pi dukkhaṃ domanassaṃ paṭisaṃvedeti.|| ||</p>

					<p class="f4">Mohe pahīṇe n'eva attavyābādhāya pi ceteti,||<br />
					na paravyābādhāya pi ceteti,||<br />
					na ubhayavyābādhāya pi ceteti,||<br />
					na cetasikaṃ dukkhaṃ domanassaṃ paṭisaṃvedeti.|| ||</p>

					<p class="f4">Mūḷho kho brāhmaṇa mohena abhibhūto pariyādinna-citto kāyena du-c-caritaṃ carati,||<br />
					vācāya du-c-caritaṃ carati,||<br />
					manasā du-c-caritaṃ carati.|| ||</p>

					<p class="f4">Mohe pahīṇe n'eva kāyena du-c-caritaṃ carati,||<br />
					na vācāya du-c-caritaṃ carati,||<br />
					na manasā du-c-caritaṃ carati.|| ||</p>

					<p class="f4">Mūḷho kho brāhmaṇa mohena abhibhūto pariyādinna-citto attattham pi yathā-bhūtaṃ na-p-pajānāti,||<br />
					parattham pi yathā-bhūtaṃ na-p-pajānāti,||<br />
					ubhayattham pi yathā-bhūtaṃ na-p-pajānāti.|| ||</p>

					<p class="f4">Mohe pahīṇe attattham pi yathā-bhūtaṃ pajānāti,||<br />
					parattham pi yathā-bhūtaṃ pajānāti,||<br />
					ubhayattham pi yathā-bhūtaṃ pajānāti.|| ||</p>

					<p class="f4">Evaṃ kho brāhmaṇa sandiṭṭhiko dhammo hoti akāliko ehi passiko opanayiko paccattaṃ veditabbo viññūhī" ti.|| ||</p>

					<p class="ctr c">&#9632;</p>

					<p class="f4">"Abhikkantaṃ bho Gotama,||<br />
					abhikkantaṃ bho Gotama,||<br />
					seyyathā pi bho Gotama nikkujjitaṃ vā ukkujjeyya,||<br />
					paṭi-c-channaṃ vā vivareyya,||<br />
					mūḷhassa vā Maggaṃ ācikkheyya,||<br />
					andha-kāre vā tela-pajjotaṃ dhāreyya,||<br />
					'cakkhu-manto rūpāni dakkhintī' ti.|| ||</p>

					<p class="f4">Evam evaṃ bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaṃ Bhagavantaṃ Gotamaṃ saraṇaṃ gacchāmi,||<br />
					Dhammañ ca bhikkhu-saṅghañ ca.|| ||</p>

					<p class="f4">Upāsakaṃ maṃ bhavaṃ Gotamo dhāretu ajja-t-agge pāṇupetaṃ saraṇaṃgatan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>