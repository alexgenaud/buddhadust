<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 26. Advice for selecting one's companions and teachers: except out of compassion and consideration avoid persons less advanced in ethical standards, serenity, and wisdom; associate with those who are equal to one in these things; venerate and follow those who are more advanced." />
<title>AN 3.26: Sevitabba Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					III. Puggala Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p26">Sutta 26</a></h4>

					<h1>Sevitabba Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg124"><span class="f2 g"><b>[124]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.026.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.026.bodh.wp.htm#p1">bodh</a>][<a href="../../../../dhamma-vinaya/mnl/an/03_threes/an03.026.upal.mnl.htm#p1">upal</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati,||<br />
					Jetavane Anāthapiṇḍikassa ārāme.|| ||</p>

					<p class="f4">Tayo'me bhikkhave puggalā santo saŋvijj'amānā lokasmiɱ.|| ||</p>

					<p class="f4">Katame tayo?|| ||</p>

					<p class="f4">Atthi bhikkhave puggalo na sevitabbo na bhajitabbo na payirupāsitabbo.|| ||</p>

					<p class="f4">Atthi bhikkhave puggalo sevitabbo bhajitabbo payirupāsitabbo.|| ||</p>

					<p class="f4">Atthi bhikkhave <a id="pg125"><span class="f2 g"><b>[125]</b></span></a> puggalo sakkatvā garukatvā sevitabbo bhajitabbo payirupāsitabbo.|| ||</p>

					<p class="f4">Katamo ca bhikkhave puggalo na sevitabbo na bhajitabbo na payirupāsitabbo?|| ||</p>

					<p class="f4">Idha bhikkhave ekacco puggalo hīno hoti sīlena samādhinā paññāya.|| ||</p>

					<p class="f4">Eva-rūpo bhikkhave puggalo na sevitabbo na bhajitabbo na payirupāsitabbo aññatra anuddayā aññatra anukampā.|| ||</p>

					<p class="f4">Katamo ca bhikkhave puggalo sevitabbo bhajitabbo payirupāsitabbo?|| ||</p>

					<p class="f4">Idha bhikkhave ekacco puggalo sadiso hoti sīlena samādhinā paññāya.|| ||</p>

					<p class="f4">Eva-rūpo bhikkhave puggalo sevitabbo bhajitabbo payirupāsitabbo.|| ||</p>

					<p class="f4">Taɱ kissa hetu?|| ||</p>

					<p class="f4">Sīlasāmaññagatānaɱ sataɱ sīla-kathā ca no bhavissati,||<br />
					sā ca no pavattanī bhavissati,||<br />
					sā ca no phāsu bhavissatī ti.|| ||</p>

					<p class="f4">Samādhisāmaññagatānaɱ sataɱ samādhi-kathā ca no bhavissati,||<br />
					sā ca no pavattanī bhavissati,||<br />
					sā ca no phāsu bhavissatī ti.|| ||</p>

					<p class="f4">Paññāsāmaññagatānaɱ sataɱ paññā-kathā ca no bhavissati,||<br />
					sā ca no pavattanī bhavissati,||<br />
					sā ca no phāsu bhavissatī ti.|| ||</p>

					<p class="f4">Tasmā eva-rūpo puggalo sevitabbo bhajitabbo payirupāsitabbo.|| ||</p>

					<p class="f4">Katamo ca bhikkhave puggalo sakkatvā garukatvā sevitabbo bhajitabbo payirupāsitabbo?|| ||</p>

					<p class="f4">Idha bhikkhave ekacco pugalo adhiko hoti sīlena samādinā paññāya.|| ||</p>

					<p class="f4">Eva-rūpo bhikkhave puggalo sakkatvā garukatvā sevitabbo bhajitabbo payirupāsitabbo.|| ||</p>

					<p class="f4">Taɱ kissa hetu?|| ||</p>

					<p class="f4">Iti aparipūraɱ vā sīla-k-khandhaɱ paripūressāmi,||<br />
					paripūraɱ vā sīla-k-khandhaɱ tattha tattha paññāya anuggahessāmi.|| ||</p>

					<p class="f4">Aparipūraɱ vā samādhikhandhaɱ paripūressāmi,||<br />
					paripūraɱ vā samādhi-k-khandhaɱ tattha tattha paññāya anuggahessāmi.|| ||</p>

					<p class="f4">Aparipūraɱ vā paññā-k-khandhaɱ paripūressāmi,||<br />
					paripūraɱ vā paññā-k-khandhaɱ tattha tattha paññāya anuggahessāmīti.|| ||</p>

					<p class="f4">Tasmā eva-rūpo puggalo sakkatvā garukatvā sevitabbo bhajitabbo payirupāsitabbo.|| ||</p>

					<p class="f4">Ime ko bhikkhave tayo puggalā santo saŋvijj'amānā lokasmin ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>
					
					      <p class="f4 in2">Nihīyati puriso nihīnasevī||<br />
							na ca hāyetha kadāci tulyasevī||<br />
							seṭṭham upanamam udeti khippaɱ||<br />
							tasmā attano uttariɱ bhajethā.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>