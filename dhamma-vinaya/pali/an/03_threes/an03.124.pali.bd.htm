<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Threes, Sutta 124. The Buddha teaches his uncle Mahanama the significance of understanding sense desire, sense objects, and sensations." />
<title>AN 3.124: Bharaṇḍu-Kālāma Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara-Nikāya<br />
					III. Tika Nipāta<br />
					XIII. Kusināra Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p124">Sutta 124</a></h4>

					<h1>Bharaṇḍu-Kālāma Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg276"><span class="f2 g"><b>[276]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.124.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Kosalosu cārikaṃ caramāno yena Kapilavatthu tad avasari.|| ||</p>

					<p class="f4">"Assosi kho Mahānāmo Sakko Bhagavā kira Kapilavatthuṃ anuppatto" ti.|| ||</p>

					<p class="f4">Atha kho Mahānāmo Sakko yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhitaṃ kho Mahānāmaṃ Sakkaṃ Bhagavā etad avoca:|| ||</p>

					<p class="f4">"Gaccha Mahānāma, Kapilavatthusmiṃ tathā-rūpaṃ āvasathaṃ jāna,||<br />
					yatth'ajja mayaṃ ekarattiṃ vihareyyāmā" ti.|| ||</p>

					<p class="f4"><a id="pg277"><span class="f2 g"><b>[277]</b></span></a> "Evaṃ bhante" ti kho Mahānāmo Sakko Bhagavato paṭi-s-sutvā Kapilavatthuṃ pavisitvā kevala-kappaṃ Kapilavatthuṃ anvābhiṇḍanto na addasa Kapilavatthusmiṃ tathā-rūpaṃ āvasathaṃ yattha Bhagavā ekarattiṃ vihareyya.|| ||</p>

					<p class="f4">Atha ko Mahānāmo Sakko yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ etad avoca:|| ||</p>

					<p class="f4">2. "N'atthi bhante Kapilavatthusmiṃ tathā-rūpo āvasato yatth'ajja Bhagavā ekarattiṃ vihareyya.|| ||</p>

					<p class="f4">Ayaṃ bhante Bharaṇḍu Kālāmo Bhagavato purāṇa-sabrahma-cārī.|| ||</p>

					<p class="f4">Tass'ajja Bhagavā assame ekarattiṃ viharatū" ti.|| ||</p>

					<p class="f4">"Gaccha Mahānāma, sattharaṃ paññāpehī" ti.|| ||</p>

					<p class="f4">"Evaṃ bhante" ti kho Mahānāmo Sakko Bhagavato paṭi-s-sutvā yena Bharaṇḍukassa Kālāmassa assamo ten'upasaṇkami.|| ||</p>

					<p class="f4">Upasaṇkamitvā sattharaṃ paññā-petvā udakaṃ ṭhapetvā pādānaṃ dhovanāya yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ etad avoca:|| ||</p>

					<p class="f4">"Santhato bhante santhāro,||<br />
					udakaṃ ṭhapitaṃ pādānaṃ dhovanāya.|| ||</p>

					<p class="f4">Yassa dāni bhante Bhagavā kālaṃ maññatī" ti.|| ||</p>

					<p class="f4">3. Atha kho Bhagavā yena Bharaṇḍukassa Kālāmassa assamo ten'upasaṇkami.|| ||</p>

					<p class="f4">Upasan-kamitvā paññatte āsane nisīdi.|| ||</p>

					<p class="f4">Nisajja kho Bhagavā pāde pakkhālesi.|| ||</p>

					<p class="f4">Atha kho Mahānāmassa Sakkassa etad ahosi:|| ||</p>

					<p class="f4">"Akālo kho ajja Bhagavantaṃ payirupāsituṃ,||<br />
					kilanto Bhagavā,||<br />
					sve dānāhaṃ Bhagavantaṃ payirupāsissāmī" ti.|| ||</p>

					<p class="f4">Bhagavantaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho Mahānāmo Sakko tassā rattiyā accayena yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Mahānāmaṃ Sakkaṃ Bhagavā etad avoca:|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">"Tayo kho'me Mahānāma sattāro santo savijjamānā lokasmiṃ.|| ||</p>

					<p class="f4">Katame tayo?|| ||</p>

					<p class="f4">Idha Mahānāma ekacco Satthā||<br />
					kāmānaṃ pariññaṃ paññāpeti,||<br />
					na rūpānaṃ pariññaṃ paññāpeti,||<br />
					na vedanānaṃ pariññaṃ paññāpeti.|| ||</p>

					<p class="f4">Idha pana Mahānāma ekacco Satthā||<br />
					kāmānaṃ pariññaṃ paññāpeti,||<br />
					rūpānaṃ pariññaṃ paññāpeti,||<br />
					na vedanānaṃ <a id="pg278"><span class="f2 g"><b>[278]</b></span></a> pariññaṃ paññāpeti.|| ||</p>

					<p class="f4">Idha pana Mahānāma ekacco Satthā||<br />
					kāmānaṃ pariññaṃ paññāpeti,||<br />
					rūpānaṃ pariññaṃ paññāpeti,||<br />
					vedanānaṃ pariññaṃ paññāpeti.|| ||</p>

					<p class="f4">Ime kho Mahānāma tayo Satthāro santo saṃvijj'amānā lokasmi.|| ||</p>

					<p class="ctr c">&#9632;</p>

					<p class="f4">Imesaṃ Mahānāma tiṇṇaṃ Satthārānaṃ ekā niṭṭhā,||<br />
					udāhu puthu niṭṭhā" ti?|| ||</p>

					<p class="f4">5. Evaṃ vutto Bharaṇḍu Kālāmo Mahānāmaṃ Sakkaṃ etad avoca:|| ||</p>

					<p class="f4">"'Ekā' ti Mahānāma vadehī" ti.|| ||</p>

					<p class="f4">Evaṃ vutte Bhagavā Mahānāmaṃ Sakkaṃ etad avoca:|| ||</p>

					<p class="f4">"'Nānā' ti Mahānāma vadehī" ti.|| ||</p>

					<p class="ctr c">&#9632;</p>

					<p class="f4">Dutiyam pi kho Bharaṇḍu Kālāmo Mahānāmaṃ Sakkaṃ etad avoca:|| ||</p>

					<p class="f4">"'Ekā' ti Mahānāma vadehī" ti.|| ||</p>

					<p class="f4">Dutiyam pi kho Bhagavā Mahānāmaṃ Sakkaṃ etad avoca:|| ||</p>

					<p class="f4">"'Nānā' ti Mahānāma vadehī" ti.|| ||</p>

					<p class="ctr c">&#9632;</p>

					<p class="f4">Tatiyam pi kho Bharaṇḍu Kālāmo Mahānāmaṃ Sakkaṃ etad avoca:|| ||</p>

					<p class="f4">"'Ekā' ti Mahānāma vadehī" ti.|| ||</p>

					<p class="f4">Tatiyam pi kho Bhagavā Mahānāmaṃ Sakkaṃ etad avoca:|| ||</p>

					<p class="f4">"'Nānā' ti Mahānāma vadehī" ti.|| ||</p>

					<p class="ctr c">&#9632;</p>

					<p class="f4">6. Atha kho Bharaṇḍussa Kālāmassa etad ahosi:|| ||</p>

					<p class="f4">"Mahesakkhassa vat'amhi Mahānāmassa Sakkassa sammukhā samaṇena Gotamena yāva tatiyakaṃ apasādito.|| ||</p>

					<p class="f4">Yan nūn-ā-haṃ Kapilavatthumhā pakkameyyan" ti.| ||</p>

					<p class="f4">Atha kho Bharaṇḍu Kālemo Kapilavatthumhā pakkāmi,||<br />
					yaṃ Kapilavatthumhā pakkāmi,||<br />
					tathā pakkanto va ahosi na puna paccāgañchi.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>