<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 80. When pressed, the Buddha admits to being able to make his voice heard throughout the thrice-a-thousand mighty thousandfold world-system." />
<title>AN 3.80: Cūḷanikā Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara-Nikāya<br />
					III. Tika Nipāta<br />
					VIII. Ānanda Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p80">Sutta 80</a></h4>

					<h1>Cūḷanikā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg226"><span class="f2 g"><b>[226]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.080.wood.pts.htm#p1">pts</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ āyasmā Ānanda Vesāliyaṃ viharati||<br />
					Mahāvane Kūmāgārasālāyaṃ|| ||</p>

					<p class="f4">Atha kho āyasmā Ānanda yena Bhagavā ten'upasaṅkami|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi|| ||</p>

					<p class="f4">Eka-m-antaṃ <a id="pg227"><span class="f2 g"><b>[227]</b></span></a> nisinno kho āyasmā Ānanda Bhagavantaṃ etad avoca:|| ||</p>

					<p class="f4">"Sammukhā me taṃ bhante Bhagavato sutaṃ,||<br />
					sammukhā paṭiggahītaṃ Bhagavato:|| ||</p>

					<p class="f4">'Ānanda Sikhissa Abhibhu nāma sāvako Brahma-loke ṭhito sahassī-loka-dhātuṃ sarena viññāpesī' ti.| ||</p>

					<p class="f4">Bhagavā pana bhante arahaṃ Sammā Sambuddho kīvatakaṃ pahoti sarena viññāpetun" ti?|| ||</p>

					<p class="f4">"Sāvako so Ānanda,||<br />
					appameyyā Tathāgatā" ti.|| ||</p>

					<p class="ctr c">&#9632;</p>

					<p class="f4">Dutiyam pi kho āyasmā Ānanda Bhagavantaṃ etad avoca:|| ||</p>

					<p class="f4">"Sammukhā me taṃ bhante Bhagavato sutaṃ,||<br />
					sammukhā paṭiggahītaṃ Bhagavato:|| ||</p>

					<p class="f4">'Ānanda Sikhissa Abhibhu nāma sāvako Brahma-loke ṭhito sahassī-loka-dhātuṃ sarena viññāpesī' ti.| ||</p>

					<p class="f4">Bhagavā pana bhante arahaṃ Sammā Sambuddho kīvatakaṃ pahoti sarena viññāpetun" ti?|| ||</p>

					<p class="f4">"Sāvako so Ānanda,||<br />
					appameyyā Tathāgatā" ti.|| ||</p>

					<p class="ctr c">&#9632;</p>

					<p class="f4">2. Tatiyam pi kho āyasmā Ānanda Bhagavantaṃ etad avoca:|| ||</p>

					<p class="f4">"Sammukhā me taṃ bhante Bhagavato sutaṃ,||<br />
					sammukhā paṭiggahītaṃ Bhagavato:|| ||</p>

					<p class="f4">'Ānanda Sikhissa Abhibhu nāma sāvako Brahma-loke ṭhito sahassī-loka-dhātuṃ sarena viññāpesī' ti.| ||</p>

					<p class="f4">Bhagavā pana bhante arahaṃ Sammā Sambuddho kīvatakaṃ pahoti sarena viññāpetun" ti?|| ||</p>

					<p class="f4">"Sutāṃ te Ānanda sahassī cūlanikā loka-dhātu" ti?|| ||</p>

					<p class="f4">"Etassa Bhagavā kālo||<br />
					etassa Sugata kālo||<br />
					yaṃ Bhagavā bhāseyya,||<br />
					Bhagavato sutvā bhikkhū dhāressantī" ti.|| ||</p>

					<p class="f4">"Tena h'Ānanda suṇāhi,||<br />
					sādhukaṃ mana-sikaroti,||<br />
					bhāsissāmi" ti|| ||</p>

					<p class="f4">"Evaṃ bho" ti kho tikaṇṇo brāhmaṇo Bhagavato paccassosi|| ||</p>

					<p class="f4">Bhagavā etad avoca:|| ||</p>

					<p class="f4">3. "Yāvatā Ānanda candima-suriyā pariharanti,||<br />
					disā bhanti virocanā,||<br />
					tāva sahassadhā loko.|| ||</p>

					<p class="f4">Tasmiṃ sahassadhā loke sahassaṃ candānaṃ,||<br />
					sahassaṃ suriyānaṃ,||<br />
					sahassaṃ sinerupabba-tarājānaṃ,||<br />
					sahassaṃ Jambudīpānaṃ,||<br />
					sahassaṃ aparagoyānānaṃ,||<br />
					sahassaṃ uttaraKurūnaṃ,||<br />
					sahassaṃ pubbavidehānaṃ,||<br />
					cattāri mahā-samudda-sahassāni,||<br />
					cattāri mahārāja-sahassāni,||<br />
					sahassaṃ cātu-m-mahārājikānaṃ,||<br />
					sahassaṃ Tāvatiṃsānaṃ,||<br />
					<a id="pg228"><span class="f2 g"><b>[228]</b></span></a> sahassaṃ Yāmānaṃ,||<br />
					sahassaṃ Tusitānaṃ,||<br />
					sahassaṃ Nimmāṇaratīnaṃ,||<br />
					sahassaṃ Paranimmita-vasavattinaṃ,||<br />
					sahassaṃ Brahma-lokānaṃ.|| ||</p>

					<p class="f4">Ayaṃ vuccat'Ānanda sahassī cūlanikā loka-dhātu.|| ||</p>

					<p class="ctr c">&#9632;</p>

					<p class="f4">Yāvat'Ānanda sahassī cūlanikā loka-dhātu,||<br />
					tāva sahassadhā loko.|| ||</p>

					<p class="f4">Ayaṃ vuccat'Ānanda dvi-sahassī majjhimikā loka-dhātu.|| ||</p>

					<p class="ctr c">&#9632;</p>

					<p class="f4">Yāvatā Ānanda dvi-sahassī majjhimikā loka-dhātu,||<br />
					tāva sahassadhā loko.|| ||</p>

					<p class="f4">Ayaṃ vuccat'Ānanda ti-sahassī mahāsahassī loka-dhātu.|| ||</p>

					<p class="f4">Ākaṅkhamāno Ānanda Tathāgato ti-sahassī mahā-sahassī loka-dhātuṃ sarena viññāpeyya,||<br />
					yāvatā pana ākaṅkheyyā" ti.|| ||</p>

					<p class="f4">"Yathā katham pana bhante Bhagavā ti-sahassī mahā-sahassī-loka-dhātuṃ sarena viññāpeyya,||<br />
					yāvatā pana ākaṅkheyyā" ti?|| ||</p>

					<p class="f4">"Idh'Ānanda Tathāgato ti-sahassī-mahā-sahassī-loka-dhātuṃ obhāsena phareyya||<br />
					yadā te sattā taṃ ālokaṃ sañjāneyyuṃ,||<br />
					atha Tathāgato ghosaṃ kareyya,||<br />
					saddam anussāveyya.|| ||</p>

					<p class="f4">Evaṃ kho Ānanda Tathāgato ti-sahassī-mahā-sahassī-loka-dhātuṃ sarena viññāpeyya,||<br />
					yāvatā pana ākaṅkheyyā" ti.|| ||</p>

					<p class="f4">Evaṃ vutto āyasmā Ānanda Bhagavantaṃ etad avoca:</p>

					<p class="f4">"Lābhā vata me,||<br />
					su-laddhaṃ vata me||<br />
					yassa me Satthā evaṃ mahiddhiko evaṃ mah-ā-nubhāvo" ti.|| ||</p>

					<p class="f4">Evaṃ vutte āyasmā Udāyī āyasmantaṃ Ānandaṃ etad avoca:|| ||</p>

					<p class="f4">"Kiṃ tumh'ettha āvuso Ānanda yadi te Satthā evaṃ mahiddhiko evaṃ mah-ā-nubhāvo" ti?|| ||</p>

					<p class="f4">Evaṃ vutte Bhagavā āyasmantaṃ udāyiṃ etad avoca:</p>

					<p class="f4">"Mā hevaṃ adāyi!|| ||</p>

					<p class="f4">Mā hevaṃ udāyi!|| ||</p>

					<p class="f4">Sace udāyi Ānanda avīta-rāgo kālaṃ kareyya,||<br />
					tena citta-p-pasādena satta-k-khattuṃ devesu deva-rajjaṃ kareyya,||<br />
					satta-k-khattuṃ imasmiṃ yeva Jambudīpe mahārajjaṃ kareyya.|| ||</p>

					<p class="f4">Api udāyi Ānande diṭṭhe'va dhamme parinibbāyissatī" ti.|| ||</p>

					<p class="ctr">Ānanda Vagga Tatiya</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>