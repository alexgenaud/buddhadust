<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 28. The Buddha characterizes three sorts of speech: The one who gives false testimony is like dung; the one who gives true testimony is like flowers; the one who having abandoned harsh speech, abstains from harsh speech, speaks such words as are gentle, pleasing to the ear, and lovable, as go to the heart, are courteous, desired by many, and agreeable to many is like honey." />
<title>AN 3.28: Gūtha-Bhāṇī Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					III. Puggala Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p28">Sutta 28</a></h4>

					<h1>Gūtha-Bhāṇī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.028.wood.pts.htm#p1">pts</a>][<a href="../../../../dhamma-vinaya/bd/an/03_threes/an03.028.olds.bd.htm#p1">olds</a>][<a href="../../../../dhamma-vinaya/wp/an/03_threes/an03.028.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati,||<br />
					Jetavane Anāthapiṇḍikassa ārāme.|| ||</p>

					<p class="f4">"Tayo'me bhikkhave puggalā santo saŋvijj'amānā <a id="pg128"><span class="f2 g"><b>[128]</b></span></a> lokasmiɱ.|| ||</p>

					<p class="f4">Katame tayo?|| ||</p>

					<p class="f4">Gūtha-bhāṇi||<br />
					puppha-bhāṇī||<br />
					madhu-bhāṇi.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamo ca bhikkhave puggalo gūtha-bhāṇī?|| ||</p>

					<p class="f4">Idha bhikkhave ekacco puggalo sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhi-puṭṭho:|| ||</p>

					<p class="f4">'Evam bho purisa yaɱ jānāsi, taɱ vadehī' ti.|| ||</p>

					<p class="f4">So ajānaɱ vā āha||<br />
					'jānāmī' ti.|| ||</p>

					<p class="f4">Jānaɱ vā āha||<br />
					'na jānāmī' ti.|| ||</p>

					<p class="f4">Apassaɱ vā āha,||<br />
					'passāmī' ti.|| ||</p>

					<p class="f4">Passaɱ vā āha,||<br />
					'na passāmī' ti.|| ||</p>

					<p class="f4">Iti attahetu vā parahetu vā āmisakiñcikkha-hetu vā sampajānamusā bhāsitā hoti.|| ||</p>

					<p class="f4">Ayaɱ vuccati bhikkhave puggalo gūtha-bhāṇī.|| ||</p>

					<p class="ctr c">&#9632;</p>

					<p class="f4">Katamo ca bhikkhave puggalo puppha-bhāṇī?|| ||</p>

					<p class="f4">Idha bhikkhave ekacco puggalo sabhaggato vā parisaggato vā ñātimajjhagato vā pūgamajjhatato vā rājakulamajjhagato vā abhinīto sakkhipuṭṭho:|| ||</p>

					<p class="f4">'Eham bho purisa, yaɱ jānāsi taɱ vadehī' ti.|| ||</p>

					<p class="f4">So ajānaɱ vā āha,||<br />
					'na jānāmī' ti.|| ||</p>

					<p class="f4">Jānaɱ vā āha,||<br />
					'jānāmī' ti.|| ||</p>

					<p class="f4">Apassaɱ vā āha,||<br />
					'na passāmī' ti.|| ||</p>

					<p class="f4">Passaɱ vā āha,||<br />
					'passāmī' ti.|| ||</p>

					<p class="f4">Iti attahetu vā parahetu vā āmisakiñcikkha-hetu vā na sampajānamusā bhāsitā hoti.|| ||</p>

					<p class="f4">Ayaɱ vuccati bhikkhave puggalo puppha-bhāṇī.|| ||</p>

					<p class="ctr c">&#9632;</p>

					<p class="f4">Katamo ca bhikkhave puggalo madhubhāṇī?|| ||</p>

					<p class="f4">Idha bhikkhave ekacco puggalo pharusaɱ vācaɱ pahāya pharusāya vācāya paṭivirato hoti.|| ||</p>

					<p class="f4">Yā sā vācā neḷā kaṇṇasukhā pemanīyā hadayaŋgamā pori bahu-jana-kantā bahu-jana-manāpā;||<br />
					Tathārūpiɱ, vācaɱ bhāsitā hoti.|| ||</p>

					<p class="f4">Ayaɱ vuccati bhikkhave puggalo madhubhāṇī.|| ||</p>

					<p class="f4">Ime kho bhikkhave tayo puggalā santo saŋvijj'amānā lokasmin" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>