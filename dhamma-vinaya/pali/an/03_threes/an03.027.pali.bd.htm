<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Threes, Sutta 27. Advice as to the selection of one's companions." />
<title>AN 3.27: Jigucchitabba Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara-Nikāya<br />
					III. Tika Nipāta<br />
					III. Puggala Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p27">Sutta 27</a></h4>

					<h1>Jigucchitabba Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg126"><span class="f2 g"><b>[126]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.027.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.027.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati,||<br />
					Jetavane Anāthapiṇḍikassa ārāme.|| ||</p>

					<p class="f4">"Tayo'me bhikkhave puggalā santo saŋvijj'amānā lokasmiɱ.|| ||</p>

					<p class="f4">Katame tayo?|| ||</p>

					<p class="f4">Atthi bhikkhave puggalo jigucchitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo.|| ||</p>

					<p class="f4">Atthi bhikkhave puggalo ajjh'upekkhitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo.|| ||</p>

					<p class="f4">Atthi bhikkhave puggalo sevitabbo,||<br />
					bhajitabbo,||<br />
					payirupāsitabbo.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Katamo ca bhikkhave puggalo jigucchitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo?|| ||</p>

					<p class="f4">Idha bhikkhave ekacco puggalo du-s-sīlo hoti pāpa-dhammo asuci saɱkassarasamā-cāro paṭichannakammanto assamaṇo samaṇa-paṭiñño abrahma-cārī brahma-cārīpaṭiñño antopūti avassuto kasambu-jāto.|| ||</p>

					<p class="f4">Eva-rūpo bhikkhave puggalo jigucchitabbo, na sevitabbo,||<br />
					na bhajitabbo,||<br />
					na payirupāsitabbo.|| ||</p>

					<p class="f4">Taɱ kissa hetu?|| ||</p>

					<p class="f4">Kiñ cāpi bhikkhave eva-rūpassa puggalassa na diṭṭh'ānugatiɱ āpajjati,||<br />
					atha kho naɱ pāpako kitti-saddo abbhu-g-gacchati pāpa-mitto purisa-puggalo pāpa-sahāyo pāpa-sampavaŋko ti.|| ||</p>

					<p class="f4">Seyyathā pi, bhikkhave, ahi guthagato,||<br />
					kiñ cāpi na daɱsati,||<br />
					atha kho naɱ makkheti.|| ||</p>

					<p class="f4">Evam eva kho bhikkhave kiñ cāpi eva-rūpassa puggalassa na diṭṭh'ānugatiɱ āpajjati,||<br />
					'atha kho naɱ pāpako kitti-saddo abbhu-g-gacchati pāpa-mitto purisa-puggalo pāpa-sahāyo pāpa-sampavaŋko' ti.|| ||</p>

					<p class="f4">Tasmā eva-rūpo puggalo jigucchitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo.|| ||</p>

					<p class="ctr c">&#9632;</p>

					<p class="f4">Katamo ca bhikkhave puggalo ajjh'upekkhitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo?|| ||</p>

					<p class="f4">Idha bhikkhave ekacco puggalo kodhano hoti||<br />
					upāyāsa- <a id="pg127"><span class="f2 g"><b>[127]</b></span></a> bahulo,||<br />
					appam pi vutto samāno abhisajjati,||<br />
					kuppati,||<br />
					vyāpajjati,||<br />
					patitthīyati,||<br />
					kopañ ca dosañ ca appaccayañ ca pātu-karoti.|| ||</p>

					<p class="f4">Seyyathā pi bhikkhave duṭṭhāruko kaṭṭhena vā kaṭhalena vā kaṭhalāya vā ghaṭṭito bhīyosomattāya āsavaɱ deti.|| ||</p>

					<p class="f4">Evam eva kho bhikkhave idh'ekacco puggalo kodhano hoti,||<br />
					upāyāsabahulo,||<br />
					appam pi vutto samāno abhisajjati,||<br />
					kuppati,||<br />
					vyāpajjati,||<br />
					patitthīyati,||<br />
					kopañ ca dosañ ca appaccayañ ca pātu-karoti.|| ||</p>

					<p class="f4">Seyyathā pi bhikkhave tindukālātaɱ kaṭṭhena vā kaṭhalāya vā ghaṭṭitaɱ bhīyosomattāya cicciṭāyati, ciṭiciṭāyati.|| ||</p>

					<p class="f4">Evam eva kho bhikkhave idh'ekacco puggalo kodhano hoti,||<br />
					upāyāsabahulo,||<br />
					appam pi vutto samāno abhisajjati,||<br />
					kuppati,||<br />
					vyāpajjati,||<br />
					patitthīyati,||<br />
					kopañ ca dosañ ca appaccayañ ca pātu-karoti.|| ||</p>

					<p class="f4">Seyyathā pi bhikkhave gūtha-kūpo kaṭṭhena vā kaṭhalāya vā ghaṭṭito bhīyosomattāya duggandho hoti.|| ||</p>

					<p class="f4">Evam eva kho bhikkhave idh'ekacco puggalo kodhano hoti,||<br />
					upāyāsabahulo,||<br />
					appam pi vutto samāno abhisajjati,||<br />
					kuppati,||<br />
					vyāpajjati,||<br />
					patitthiyati,||<br />
					kopañ ca dosañ ca apaccayañ ca pātu-karoti.|| ||</p>

					<p class="f4">Eva-rūpo bhikkhave puggalo ajjh'upekkhitabbo,||<br />
					na sevitabebā,||<br />
					na bhajitabbo,||<br />
					na payirupāsitabbo.|| ||</p>

					<p class="f4">Taɱ kissa hetu?|| ||</p>

					<p class="f4">'Akkoseyyā pi maɱ,||<br />
					paribhāseyyā pi maɱ,||<br />
					anattham pi maɱ kareyyā' ti.|| ||</p>

					<p class="f4">Tasmā eva-rūpo puggalo ajjh'upekkhitabbo,||<br />
					na sevitabbo,||<br />
					na bhajitabbo,||<br />
					na payirupāsitabbo.|| ||</p>

					<p class="ctr c">&#9632;</p>

					<p class="f4">Katamo ca bhikkhave puggalo sevitabbo,||<br />
					bhajitabbo,||<br />
					payirupāsitabbo?|| ||</p>

					<p class="f4">Idha bhikkhave ekacco puggalo sīlavā hoti kalyāṇa-dhammo.|| ||</p>

					<p class="f4">Eva-rūpo bhikkhave puggalo sevitabbo,||<br />
					bhajitabbo,||<br />
					payirupāsitabbo.|| ||</p>

					<p class="f4">Taɱ kissa hetu?|| ||</p>

					<p class="f4">Kiñcā pi bhikkhave eva-rūpassa puggalassa na diṭṭh'ānugatiɱ āpajjati.|| ||</p>

					<p class="f4">Atha kho naɱ kalyāṇo kitti-saddo abbhu-g-gacchati:|| ||</p>

					<p class="f4">'Kalyāṇa-mitto purisa-puggalo,||<br />
					kalyāṇa-sahāyo,||<br />
					kalyāṇa-sampavaŋko' ti.|| ||</p>

					<p class="f4">Tasmā eva-rūpo puggalo sevitabbo,||<br />
					bhajitabbo,||<br />
					payirupāsitabbo.|| ||</p>

					<p class="f4">Ime kho bhikkhave tayo puggalā santo saŋvijj'amānā lokasmin" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>