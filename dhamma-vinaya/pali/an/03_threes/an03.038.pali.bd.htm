<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 38. Gotama describes how even though he was exceedingly delicately nurtured, shame at being subject to aging, sickness and death caused him to let go of pride in youth, health and life itself." />
<title>AN 3.38: Sukhumāla Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara-Nikāya<br />
					III. Tika Nipāta<br />
					IV. Deva-Dūta Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p38">Sutta 38</a></h4>

					<h1>Sukhumāla Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg145"><span class="f2 g"><b>[145]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.038.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.038.than.ati.htm">than</a>][<a href="../../../../dhamma-vinaya/wp/an/03_threes/an03.039.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Sukhumālo ahaɱ bhikkhave paramasukhumālo, accanta-sukhumālo.|| ||</p>

					<p class="f4">Mama sudaɱ bhikkhave pitu nivesane pokkharaṇiyo kāritā honti.|| ||</p>

					<p class="f4">Ekattha sudaɱ uppalaɱ pupphati,||<br />
					ekattha padumaɱ,||<br />
					ekattha puṇḍarīkaɱ,||<br />
					yāva-d-eva mama atthāya.|| ||</p>

					<p class="f4">Na kho pan'assāhaɱ bhikkhave akāsikaɱ candanaɱ dhāremi.|| ||</p>

					<p class="f4">Kāsikaɱ su me taɱ bhikkhave veṭhanaɱ hoti.|| ||</p>

					<p class="f4">Kāsikā kañcukā,||<br />
					Kāsikaɱ nivāsanaɱ,||<br />
					Kāsiko uttarāsaɱgo.|| ||</p>

					<p class="f4">Rattin-divaɱ kho pana su me taɱ bhikkhave setacchattaɱ dhārīyati,||<br />
					mā naɱ phūsi sītaɱ vā||<br />
					uṇhaɱ vā||<br />
					rajo vā||<br />
					tiṇaɱ vā||<br />
					ussāvo vā.|| ||</p>

					<p class="f4">Tassa mayhaɱ bhikkhave tayo pāsādā ahesuɱ,||<br />
					eko hemantiko,||<br />
					eko gimhiko,||<br />
					eko vassiko.|| ||</p>

					<p class="f4">So kho ahaɱ bhikkhave vassike pāsāde vassike cattāro māse nippurisehi turiyehi paricāriyamāno na heṭṭhā pāsādaɱ orohāmi.|| ||</p>

					<p class="f4">Yathā kho pana bhikkhave aññesaɱ nivesanesu dāsa-kamma-kara-porisassa kaṇājakaɱ bhojanaɱ diyyati bilaṅga-dutiyaɱ.|| ||</p>

					<p class="f4">Evam evassu me bhikkhave pitu nivesane dāsa-kamma-kara-porisassa sālimaɱsodano diyyati.|| ||</p>

					<p class="f4">2. Tassa mayhaɱ bhikkhave eva-rūpāya iddhiyā samannāgatassa eva-rūpena ca accanta-sukhumālena etad ahosi:|| ||</p>

					<p class="f4">'A-s-sutavā kho puthujjano attanā jarā-dhammo samāno jaraɱ anatīto paraɱ jiṇṇaɱ disvā aṭṭīyati,||<br />
					harāyati,||<br />
					jigucchati,||<br />
					attāṇaɱ yeva atisitvā.|| ||</p>

					<p class="f4">Aham pi kho'mhi jarā-dhammo jaraɱ anatīto,||<br />
					ahañ c'eva kho pana jarā-dhammo samāno jaraɱ anatīto,||<br />
					paraɱ jiṇṇaɱ disvā aṭṭīyeyyaɱ,||<br />
					harāyeyyaɱ,||<br />
					<a id="pg146"><span class="f2 g"><b>[146]</b></span></a> jiguccheyyaɱ.|| ||</p>

					<p class="f4">Na me taɱ assa paṭirūpan' ti.|| ||</p>

					<p class="f4">Tassa mayhaɱ bhikkhave iti paṭisañcikkhato yo yobbane yobbana-mado so sabbaso pahiyyi.|| ||</p>

					<p class="f4">'A-s-sutavā kho puthujjano attanā vyādhi-dhammo samāno vyādhiɱ anatīto,||<br />
					paraɱ vyādhitaɱ disvā aṭṭīyati,||<br />
					harāyati,||<br />
					jigucchati,||<br />
					attāṇaɱ yeva atiyitvā.|| ||</p>

					<p class="f4">Aham pi kho'mhi vyādhi-dhammo,||<br />
					vyādhiɱ anatīto,||<br />
					ahañ c'eva kho pana vyādhi-dhammo samāno vyādhiɱ anatīto,||<br />
					paraɱ vyādhitaɱ disvā aṭṭīyeyyaɱ harāyeyyaɱ jiguccheyyaɱ.|| ||</p>

					<p class="f4">Na me taɱ assa paṭirūpan' ti.|| ||</p>

					<p class="f4">Tassa mayhaɱ bhikkhave iti paṭisañcikkhato yo ārogye ārogyamado,||<br />
					so sabbaso pahiyyi.|| ||</p>

					<p class="f4">'A-s-sutavā kho puthujjano attanā maraṇa-dhammo samāno maraṇaɱ anatīto paraɱ mataɱ disvā aṭṭīyati harāyati jigucchati,||<br />
					attāṇaɱ yeva atiyitvā.|| ||</p>

					<p class="f4">Aham pi kho'mhi maraṇa-dhammo maraṇaɱ anatīto,||<br />
					ahañ c'eva kho pana maraṇa-dhammo samāno maraṇaɱ anatīto paraɱ mataɱ disvā aṭṭīyeyyaɱ harāyeyyaɱ jiguccheyyaɱ.|| ||</p>

					<p class="f4">Na me taɱ assa paṭirūpan' ti.|| ||</p>

					<p class="f4">Tassa mayhaɱ bhikkhave iti paṭisañcikkhato yo jīvite jīvitamado,||<br />
					so sabbaso pahiyī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>