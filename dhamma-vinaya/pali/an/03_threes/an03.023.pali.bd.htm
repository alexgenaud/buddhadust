<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Threes, Sutta 23. By identification with intentional deviant, non-deviant or mixed deeds one creates personal experience of deviant, non-deviant or mixed worlds." />
<title>AN 3.23: Saṇkhāra Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara-Nikāya<br />
					III. Tika Nipāta<br />
					III. Puggala Vagga</i></h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p23">Sutta 23</a></h4>

					<h1>Saṇkhāra Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg122"><span class="f2 g"><b>[122]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.023.wood.pts.htm#p1">pts</a>][<a href="../../../../dhamma-vinaya/wp/an/03_threes/an03.023.bodh.wp.htm#p1">bodh</a>][<a href="../../../../dhamma-vinaya/mnl/an/03_threes/an03.023.upal.mnl.htm#p1">upal</a>][<a href="../../../../dhamma-vinaya/bd/an/03_threes/an03.023.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati,||<br />
					Jetavane Anāthapiṇḍikassa ārāme.|| ||</p>

					<p class="f4">"Tayo'me bhikkhave puggalā santo saṃvijj'amānā lokasmiṃ.|| ||</p>

					<p class="f4">Katame tayo?|| ||</p>

					<p class="f4">Idha bhikkhave ekacco puggalo||<br />
					savyāpajjhaṃ kāya-saṇkhāraṃ abhisaṇkhāroti,||<br />
					savyāpajjhaṃ vacī-saṇkhāraṃ abhisaṇkhāroti,||<br />
					savyāpajjhaṃ mano-saṇkhāraṃ abhisaṇkhāroti.|| ||</p>

					<p class="f4">So savyāpajjhaṃ kāya-saṇkhāraṃ abhisaṇkhāritvā||<br />
					savyāpajjhaṃ vacī-saṇkhāraṃ abhisaṇkhāritvā||<br />
					savyāpajjhaṃ mano-saṇkhāraṃ abhisaṇkhāritvā||<br />
					savyāpajjhaṃ lokaṃ uppajjati.|| ||</p>

					<p class="f4">Tam enaṃ savyāpajjhaṃ lokaṃ upapannaṃ||<br />
					samānaṃ savyāpajjhā phassā phusanti.|| ||</p>

					<p class="f4">So savyāpajjhehi phassehi phuṭṭho||<br />
					samāno savyāpajjhaṃ vedanaṃ vediyati ekanta-dukkhaṃ,||<br />
					seyyathā pi sattā Nerayikā.|| ||</p>

					<p class="ctr c">&#9632;</p>

					<p class="f4">Idha pana bhikkhave ekacco puggalo||<br />
					avyāpajjhaṃ kāya-saṇkhāraṃ abhisaṇkhāroti,||<br />
					avyāpajjhaṃ vacīsaṇkāraṃ abhisaṇkhāroti,||<br />
					avyāpajjhaṃ mano-saṇkhāraṃ abhisaṇkhāroti.|| ||</p>

					<p class="f4">So avyāpajjhaṃ kāya-saṇkhāraṃ abhisaṇkhāritvā||<br />
					avyāpajjhaṃ vacī-saṇkhāraṃ abhisaṇkhāritvā||<br />
					avyāpajjhaṃ mano-saṇkhāraṃ abhisaṇkhāritvā||<br />
					avyāpajjhaṃ lokaṃ uppajjati.|| ||</p>

					<p class="f4">Tam enaṃ avyāpajjhaṃ lokaṃ upapannaṃ samānaṃ avyāpajjhā phassā phusanti.|| ||</p>

					<p class="f4">So avyāpajjhehi phassehi phuṭṭho||<br />
					samāno avyāpajjhaṃ vedanaṃ vediyati ekanta-sukhaṃ,||<br />
					seyyathā pi devā Subhakiṇṇā.|| ||</p>

					<p class="ctr c">&#9632;</p>

					<p class="f4">Idha pana bhikkhave ekacco puggalo||<br />
					savyāpajjham pi avyāpajjham pi kāya-saṇkhāraṃ abhisaṇkhāroti,||<br />
					savyāpajjham pi avyāpajjham pi vacī-saṇkhāraṃ abhisaṇkhāroti,||<br />
					savyāpajjham pi avyāpajjham pi mano-saṇkhāraṃ abhisaṇkhāroti.|| ||</p>

					<p class="f4">So savyāpajjham pi avyāpajjham pi kāya-saṇkhāraṃ abhisaṇkhāritvā||<br />
					savyāpajjham pi avyāpajjham pi vacī-saṇkhāraṃ abhisaṇkhāritvā||<br />
					savyāpajjham pi avyāpajjham pi mano-saṇkhāraṃ abhisaṇkhāritvā||<br />
					savyāpajjham pi avyā- <a id="pg123"><span class="f2 g"><b>[123]</b></span></a> pajjham pi mano-saṇkhāraṃ abhisaṇkhāritvā||<br />
					savyāpajjham pi avyāpajjham pi lokaṃ uppajjati.|| ||</p>

					<p class="f4">Tam enaṃ savyāpajjham pi avyāpajjham pi lokaṃ upapannaṃ samānaṃ savyāpajjhā pi avyāpajjhā pi phassā phusanti.|| ||</p>

					<p class="f4">So savyāpajjhehi pi avyāpajjhehi pi phassehi phuṭṭho||<br />
					samāno savyāpajjham pi avyāpajjham pi||<br />
					vedanaṃ vediyati vokiṇṇaṃ sukha-dukkhaṃ,||<br />
					seyyathā pi manussā,||<br />
					ekacce ca devā,||<br />
					ekacce ca vinipātikā.|| ||</p>

					<p class="f4">Ime kho bhikkhave tayo puggalā santo saṃvijj'amānā lokasmin" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>