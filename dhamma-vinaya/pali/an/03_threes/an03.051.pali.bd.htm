<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Threes, Sutta 51. Two old brahmins panicked by impending death seek comfort from Gotama." />
<title>AN 3.51: Paṭhama Dve Brāhmaṇa (Dvejana) Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara-Nikāya<br />
					III. Tika Nipāta<br />
					VI. Brāhmaṇa Vagga</h4>

					<h4 class="ctr"><a href="../../../../backmatter/indexes/sutta/an/idx_03_tikanipata.htm#p51">Sutta 51</a></h4>

					<h1>Paṭhama Dve Brāhmaṇa (Dvejana) Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg155"><span class="f2 g"><b>[155]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/03_threes/an03.051.wood.pts.htm#p1">pts</a>][<a href="../../../../dhamma-vinaya/ati/an/03_threes/an03.051.than.ati.htm">than</a>][<a href="../../../../dhamma-vinaya/wp/an/03_threes/an03.051.bodh.wp.htm#p1">bodh</a>]</span> Evaṃ me sutaṃ.|| ||</p>

					<p class="f4">Evaṃ me sutaṃ ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho dve brāhmaṇā jiṇṇā vuḍḍhā mahallakā addhagatā vayo-anuppattā vīsaṃvassasatikā jātiyā,||<br />
					yena Bhagavā ten'upasaṅkamiṃsu.|| ||</p>

					<p class="f4">Upasaṃkamitvā Bhagavatā saddhiṃ sammodiṃsu.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho te brāhmaṇā Bhagavantaṃ etad avocuṃ:|| ||</p>

					<p class="f4">"Mayam assu bho Gotama brāhmaṇā jiṇṇā vuḍḍhā mahallakā addhagatā vayo-anuppattā vīsaṃvassasatikā jātiyā.|| ||</p>

					<p class="f4">Te c'amhā akata-kalyāṇā akata-kusalā akat-abhīruttāṇā.|| ||</p>

					<p class="f4">Ovadatu no bhavaṃ Gotamo,||<br />
					anusāsatu no bhavaṃ Gotamo yaṃ amhākaṃ assa dīgha-rattaṃ hitāya sukhāyā" ti.|| ||</p>

					<p class="ctr c">&#9632;</p>

					<p class="f4">"Taggha tumhe brāhmaṇā jiṇṇā vuḍḍhā mahallakā addhagatā vayo-anuppattā vīsaṃvassasatikā jātiyā.|| ||</p>

					<p class="f4">Te c'attha akata-kalyāṇā akata-kusalā akat-abhīruttāṇā.|| ||</p>

					<p class="f4">Upaniyyati kho ayaṃ brāhmaṇā loko jarāya vyādhinā maraṇena,||<br />
					evaṃ upanīyamāne kho brāhmaṇā loke jarāya vyādhinā maraṇena,||<br />
					yo'dha kāyena saṃyamo,||<br />
					vācāya saṃyamo,||<br />
					manasā saṃyamo,||<br />
					taṃ tassa petassa tāṇañ ca lenañ ca dīpañ ca saraṇañ ca parāyaṇañ cā" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Upanīyati jīvitaṃ appam āyu||<br />
							jarūpanītassa na santi tāṇā.||<br />
							Etaṃ bhayaṃ maraṇe pekkhamāno||<br />
							puññāni kayirātha sukhāvahāni ti.||<br />
							Yo'dha kāyena saññamo vācāya uda cetasā,||<br />
							Taṃ tassa petassa sukhāya hoti||<br />
							yaṃ jīvamāno pakaroti puññan.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>