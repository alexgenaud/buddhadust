<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 93. The Buddha describes four sorts of persons classified according to their attainment of calm of heart and the higher wisdom of insight into things and then urges the bhikkhus to make effort to establish their accomplishments and eliminate their deficiencies and further to press on to the elimination of the corrupting influences." />
<title>AN 4 93: Dutiya Samadhi Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Catukka Nipāta<br />
					X: Asura Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p93">Sutta 93</a></h4>

					<h1>Dutiya Samādhi Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg92"><span class="f2 g"><b>[92]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.093.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Cattāro'me bhikkhave puggalā santo saṃvijj'amānā lokasmiṃ.|| ||</p>

					<p class="f4">Idha, bhikkhave, ekacco puggalo lābhī hoti ajjhattaṃ ceto-samathassa,||<br />
					na lābhī adhipaññā-dhamma-vipassanāya.|| ||</p>

					<p class="f4">Idha pana bhikkhave ekacco puggalo lābhī hoti adhipaññā-dhamma-vipassanāya,||<br />
					na lābhī ajjhattaṃ ceto-samathassa.|| ||</p>

					<p class="f4">Idha pana bhikkhave ekacco puggalo n'eva lābhī hoti ajjhattaṃ ceto-samathassa,||<br />
					na lābhī adhipaññā-dhamma-vipassanāya.|| ||</p>

					<p class="f4">Idha pana bhikkhave ekacco puggalo lābhī c'eva hoti ajjhattaṃ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">Ime kho bhikkhave cattāro puggalā santo saṃvijj'amānā lokasmin ti.|| ||</p>

					<p class="ctr c">&#9632;</p>

					<p class="f4">2. Tatra, bhikkhave, yvāyaṃ puggalo lābhī hoti ajjhattaṃ <a id="pg93"><span class="f2 g"><b>[93]</b></span></a> ceto-samathassa,||<br />
					na lābhī adhipaññā-dhamma-vipassanāya,||<br />
					tena bhikkhave puggalena ajjhattaṃ ceto-samathe patiṭṭhāya adhipaññā-dhamma-vipassanāya yogo karaṇīyo.|| ||</p>

					<p class="f4">So aparena samayena lābhī c'eva hoti ajjhattaṃ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">3. Tatra, bhikkhave, yvāyaṃ puggalo lābhī adhipaññā-dhamma-vipassanāya,||<br />
					na lābhī ajjhattaṃ ceto-samathassa.|| ||</p>

					<p class="f4">Tena bhikkhave puggalena adhipaññā-dhamma-vipassanāya patiṭṭhāya ajjhattaṃ ceto-samathe yogo karaṇīyo.|| ||</p>

					<p class="f4">So aparena samayena lābhī ce va hoti adhipaññā dhamma-vipassanāya,||<br />
					lābhī ca ajjhattaṃ ceto-samathassa.|| ||</p>

					<p class="f4">4. Tatra, bhikkhave, yvāyaṃ puggalo n'eva lābhī ajjhattaṃ ceto-samathassa,||<br />
					na lābhī adhipaññā-dhamma-vipassanāya.|| ||</p>

					<p class="f4">Tena bhikkhave puggalena tesaṃ yeva kusalānaṃ dhammānaṃ paṭilābhāya adhimatto chando ca,||<br />
					vāyāmo ca,||<br />
					ussāho ca,||<br />
					ussoḷhī ca,||<br />
					appaṭivānī ca,||<br />
					sati ca,||<br />
					sampajaññaṃ ca karaṇīyaṃ.|| ||</p>

					<p class="f4">Seyyathā pi, bhikkhave, āditta-celo vā,||<br />
					āditta-sīso vā,||<br />
					tassa'eva celassa vā,||<br />
					sīsassa vā,||<br />
					nibbāpanāya adhimattaṃ chandañ ca,||<br />
					vāyāmañ ca,||<br />
					ussāhañ ca,||<br />
					ussoḷhiñ ca,||<br />
					appaṭivāniñ ca,||<br />
					satiñ ca,||<br />
					sampajaññaṃ ca kareyya,||<br />
					evam eva kho, bhikkhave, tena puggalena tesaṃ yeva kusalānaṃ dhammānaṃ paṭilābhāya adhimatto chando ca||<br />
					vāyāmo ca,||<br />
					ussāho ca,||<br />
					ussoḷhhī ca,||<br />
					appaṭivāni ca,||<br />
					sati ca,||<br />
					sampajaññaṃ ca karaṇīyaṃ.|| ||</p>

					<p class="f4">So aparena samayena lābhī c'eva hoti ajjhattaṃ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">Tatra, bhikkhave, yvāyaṃ puggalo lābhī c'eva hoti ajjhattaṃ ceto-samathassa,||<br />
					lābhī ca adhipaññā-dhamma-vipassanāya,||<br />
					tena bhikkhave puggalena tesu yeva kusalesu dhammesu patiṭṭhāya uttariṃ āsavānaṃ khayāya yogo karaṇīyo.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>