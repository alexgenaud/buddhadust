<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 243. The Buddha explains that this holy life is lived for the sake of the advantages of the training, for higher wisdom, for the highest freedom, and for mastery of mind, and he describes how each of these things is arrived at." />
<title>AN 4 243: Sikkha-Nisamsa Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XXV: Āppatti-bhaya Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p243">Sutta 243</a></h4>

					<h1>Sikkhā-Nisaɱsa Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg243"><span class="f2 g"><b>[243]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.243.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.243.than.ati.htm">than</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Sikkhā-nisaɱsam idaɱ bhikkhave Brahma-cariyaɱ vussati,||<br />
					paññuttaraɱ,||<br />
					vimutti-sāraɱ,||<br />
					satādhipateyyaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca bhikkhave sikkhā-nisaɱsaɱ hoti?|| ||</p>

					<p class="f4">Idha, bhikkhave, mayā sāvakānaɱ ābhisamā-cārikā sikkhā paññattā appa-sannānaɱ pasādāya,||<br />
					pasannānaɱ bhiyyo-bhāvāya||<br />
					yathā yathā bhikkhave mayā sāvakānaɱ ābhisamā-cārikā sikkhā paññattā appa-sannānaɱ pasādāya,||<br />
					pasannānaɱ bhiyyo-bhāvāya,||<br />
					tathā tathā so tassā sikkhāya akhaṇḍa-kārī hoti||<br />
					acchidda-kārī asabala-kārī akammāsakārī samādāya sikkhati sikkhā-padesu.|| ||</p>

					<p class="f4">Puna ca paraɱ bhikkhave mayā sāvakānaɱ ādibrahma-cariyikā sikkhā paññattā sabbaso sammā-dukkha-k-khayāya||<br />
					yathā yathā bhikkhave mayā sāvakānaɱ ādibrahma-cariyikā sikkhā paññattā sabbaso sammā dukkha-k-khayāya||<br />
					tathā tathā so tassā sikkhāya akhṇḍakārī hoti||<br />
					acchidda-kārī asabala-kārī akammāsakārī samādāya sikkhati sikkhā-padesu.|| ||</p>

					<p class="f4">Evaɱ kho bhikkhave sikkhā-nisaɱsaɱ hoti.|| ||</p>

					<p class="ctr c">&#9632;</p>

					<p class="f4">Kathañ ca bhikkhave paññuttaraɱ hoti?|| ||</p>

					<p class="f4">Idha, bhikkhave, mayā sāvakānaɱ dhammā desitā sabbaso sammā-dukkha-k-khayāya,||<br />
					yathā yathā bhikkhave mayā sāvakānaɱ dhammā desitā sabbaso sammā-dukkha-k-khayāya,||<br />
					tathā tathā'ssa te dhammā paññāya samavekkhitā honti.|| ||</p>

					<p class="f4">Evaɱ kho bhikkhave paññuttaraɱ hoti.|| ||</p>

					<p class="ctr c">&#9632;</p>

					<p class="f4"><a id="pg244"><span class="f2 g"><b>[244]</b></span></a> Kathañ ca bhikkhave vimutti-sāraɱ hoti?|| ||</p>

					<p class="f4">Idha, bhikkhave, mayā sāvakānaɱ dhammā desitā sabbaso sammā-dukkha-k-khayāya,||<br />
					yathā yathā bhikkhave mayā sāvakānaɱ dhammā desitā sabbaso sammā-dukkha-k-khayāya,||<br />
					tathā tathāssa te dhammā vimuttiyā phassitā honti.|| ||</p>

					<p class="f4">Evaɱ kho bhikkhave vimutti-sāraɱ hoti.|| ||</p>

					<p class="ctr c">&#9632;</p>

					<p class="f4">Kathañ ca bhikkhave satādhipateyyaɱ hoti?|| ||</p>

					<p class="f4">Iti aparipūraɱ vā ābhismācārikaɱ sikkhaɱ paripūressāmi,||<br />
					paripūraɱ vā ābhisamā-cārikaɱ sikkhaɱ tattha tattha paññāya anuggahessāmī ti,||<br />
					ajjhattaɱ yeva sati sūpaṭṭhitā hoti.|| ||</p>

					<p class="f4">Iti aparipūraɱ vā ādibrahmanacariyikaɱ sikkhaɱ paripūressāmi,||<br />
					paripūraɱ vā ādibrahma-cariyikaɱ sikkhaɱ tattha tattha paññāya anuggahessāmī ti,||<br />
					ajjhattaɱ yeva sati sūpaṭṭhitā hoti.|| ||</p>

					<p class="f4">Iti asamavekkhitaɱ vā dhammaɱ paññāya samavekkhissāmi,||<br />
					samavekkhitaɱ vā dhammaɱ tattha tattha paññāya anuggahesmāmī ti,||<br />
					ajjhattaɱ yeva sati sūpaṭṭhitā hoti.|| ||</p>

					<p class="f4">Iti aphassitaɱ vā dhammaɱ vimuttiyā phassissāmiɱ,||<br />
					phassitaɱ vā dhammaɱ tattha tattha paññāya anuggahessāmī ti,||<br />
					ajjajhattaɱ yeva sati sūpaṭṭhitā hoti.|| ||</p>

					<p class="f4">Evaɱ kho bhikkhave satādhipateyyaɱ hoti.|| ||</p>

					<p class="f4">Sikkhā-nisaɱsamidaɱ bhikkhave Brahma-cariyaɱ vussati,||<br />
					paññuttaraɱ,||<br />
					vimutti-sāraɱ,||<br />
					satādhipateyyanti.|| ||</p>

					<p class="f4">Iti yaɱ taɱ vuttaɱ,||<br />
					idam etaɱ paṭicca vuttan" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>