<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 70. The Buddha outlines the effects of leaders of men both good and bad." />
<title>AN 4 70: Adhammika Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					4. Catukka Nipāta<br />
					VII. Pattakamma Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p70">Sutta 70</a></h4>

					<h1>Adhammikā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr class="hrctr" />

					<p>&nbsp;</p>

						<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.070.wood.pts.htm#p1">pts</a>][<a href="../../../../dhamma-vinaya/bd/an/04_fours/an04.070.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Yasmiṃ bhikkhave samaye rājāno adhammikā honti||<br />
					rājaputtāpi tasmiṃ samaye adhammikā honti,||<br />
					&nbsp;<br />
					rājaputtesu adhammikesu||<br />
					brāhmaṇa-gahapatikāpi tasmiṃ samaye adhammikā honti,||<br />
					&nbsp;<br />
					brāhmaṇa-gahapatikesu adhammikesu||<br />
					negamajāna-padāpi tasmiṃ samaye adhammikā honti,||<br />
					&nbsp;<br />
					negama-jāna-padesu adhammikesu||<br />
					visamaṃ candima-suriyā parivattanti,||<br />
					&nbsp;<br />
					visamaṃ candima-suriyesu parivattantesu||<br />
					visamaṃ nakkhattāni tāraka-rūpāni parivattanti,||<br />
					&nbsp;<br />
					visamaṃ nakkhattesu tārakarūpesu parivattantesu||<br />
					visamaṃ rattin-divā parivattanti,||<br />
					&nbsp;<br />
					visamaṃ rattin-divesu parivattantesu||<br />
					visamaṃ māsaddhamāsā parivattanti,||<br />
					&nbsp;<br />
					visamaṃ māsaddhamāsesu parivattantesu||<br />
					visamaṃ utusaṃvaccharā parivattanti,||<br />
					&nbsp;<br />
					visamaṃ utusaṃvaccharesu parivattantesu||<br />
					visamaṃ vātā vāyanti visamaṃ apañjasā,||<br />
					&nbsp;<br />
					visamaṃ vātesu vāyantesu visamesu apañjasesu||<br />
					devatā parikupitā bhavanti,||<br />
					&nbsp;<br />
					devatāsu parikupitāsu||<br />
					devo na sammādhāraṃ anupavecchati,||<br />
					&nbsp;<br />
					deva na sammādhāraṃ anupavecchante||<br />
					visamapākīni sassāni bhavanti,||<br />
					&nbsp;<br />
					visamapākīni bhikkhave sassāni||<br />
					manussā paribhuñjantā appāyukā ca honti dubbaṇṇā ca dubbalā ca bavhābādhā ca.|| ||</p>

					<p>&nbsp;</p>

					<p class="f4"><span class="f3">[<a id="p2">2</a>][<a href="../../../../dhamma-vinaya/bd/an/04_fours/an04.070.olds.bd.htm#p2">olds</a>]</span> Yasmiṃ bhikkhave samaye rājāno dhammikā honti||<br />
					rājaputtāpi tasmiṃ samaye dhammikā honti,||<br />
					&nbsp;<br />
					rājaputtesu dhammikesu||<br />
					brāhmaṇa-gahapatikāpi tasmiṃ samaye dhammikā honti,||<br />
					&nbsp;<br />
					brāhmaṇa-gahapatikesu dhammikesu||<br />
					negamajāna-padāpi tasmiṃ samaye dhammikā honti,||<br />
					&nbsp;<br />
					negama-jāna-padesu dhammikesu||<br />
					samaṃ candima-suriyā parivattanti,||<br />
					&nbsp;<br />
					samaṃ candima-suriyesu parivattantesu||<br />
					samaṃ nakkhattāni tāraka-rūpāni parivattanti,||<br />
					&nbsp;<br />
					samaṃ nakkhattesu tārakarūpesu parivattantesu||<br />
					samaṃ rattin-divā parivattanti,||<br />
					&nbsp;<br />
					samaṃ rattin-divesu parivattentesu||<br />
					samaṃ māsaddhamāsā parivattanti,||<br />
					&nbsp;<br />
					samaṃ māsaddhamāsesu parivattantesu||<br />
					samaṃ utusaṃvaccharā parivattanti,||<br />
					&nbsp;<br />
					samaṃ utusaṃvaccharesu parivattantesu||<br />
					samaṃ vātā vāyanti samaṃ pañjasā,||<br />
					&nbsp;<br />
					samaṃ vātesu vāyantesu samesu pañjasesu||<br />
					devatā aparikupitā bhavanti,||<br />
					&nbsp;<br />
					devatāsu aparikupitāsu||<br />
					devo sammādhāraṃ anupavecchati,||<br />
					&nbsp;<br />
					deve sammādhāraṃ anupavecchante||<br />
					samapākīni sassāni bhavanti,||<br />
					&nbsp;<br />
					samapākīni bhikkhave sassāni||<br />
					manussā paribhuñjantā dīghā-yukā ca honti vaṇṇa-vanto ca balavanto ca appābādhā cāti.</p>

					<p>&nbsp;</p>

					<p class="fp4 ctr">Gunnaṃ ce taramānānaṃ jimhaṃ gacchati puṅgavo||<br />
					Sabbā tā jimhaṃ gacchanti nette jimhagate sati||<br />
					Evam eva manussesu yo hoti seṭṭhasammato||<br />
					So ce adhammaṃ carati pageva itarā pajā||<br />
					Sabbaṃ raṭṭhaṃ dukkhaṃ seti rājā ce hoti adhammiko.|| ||</p>

					<p class="fp4 ctr c">Gunnaṃ ce taramānānaṃ ujuṃ gacchati puṅgavo||<br />
					Sabbā tā ujuṃ gacchanti nette uju-gate sati||<br />
					Evam eva manussesu yo hoti seṭṭhasammato||<br />
					So c'eva dhammaṃ carati pageva itarā pajā||<br />
					Sabbaṃ raṭṭhaṃ sukhaṃ seti rājā ce hoti dhammiko ti.|| ||</p>

					<p class="fp3 ctr">Gāth'āvusisamattisulikhiti<br />
					Pattakammavaggo sattamo</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>