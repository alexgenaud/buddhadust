<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 169. The Buddha distinguishes between two sorts of persons in accordance with their path: one pair meditates on the foul and one pair uses the jhanas. Of each pair one attains extinguishment here and one hereafter. In the case of the first pair, meditating on the foul, extinguishment either here or hereafter comes after own-making (sankhara). In the case of the second pair, using the jhanas, extinguishment either here or hereafter comes without own-making." />
<title>AN 4 169: Kilesa-Parinibbana Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />
<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XVII: Paṭipadā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p169">Sutta 169</a></h4>

					<h1>Kilesa-PariNibbāna Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.169.wood.pts.htm#p1">pts</a>][<a href="../../../../dhamma-vinaya/bd/an/04_fours/an04.169.olds.bd.htm">olds</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattāro'me bhikkhave puggalā santo saŋvijj'amānā lokasmiɱ.|| ||</p>

					<p class="f4">Katame cattāro?|| ||</p>

					<p class="f4">Idha, bhikkhave, ekacco puggalo diṭṭhe'va dhamme sa-sankhāra-parinibbāyī hoti.|| ||</p>

					<p class="f4">Idha pana bhikkhave ekacco puggalo kāyassa bhedā sa-sankhāra-parinibbāyī hoti.|| ||</p>

					<p class="f4">Idha pana bhikkhave ekacco puggalo diṭṭhe'va dhamme asankhāra-parinibbāyī hoti.|| ||</p>

					<p class="f4">Idha pana bhikkhave ekacco puggalo kāyassa bhedā asankhāra-parinibbāyī hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Katañ ca bhikkhave puggalo diṭṭhe'va dhamme sa-sankhāra-parinibbāyī hoti?|| ||</p>

					<p class="f4">Idha, bhikkhave, bhikkhu asubhānupassī kāye viharati||<br />
					āhāre paṭi-k-kūla-saññī||<br />
					sabba-loke anabhirata-saññī||<br />
					sabba-sankhāresu anicc'ānupassī.|| ||</p>

					<p class="f4">Maraṇa-saññā kho panassa <a id="pg156"><span class="f2 g"><b>[156]</b></span></a> ajjhattaɱ sūpaṭṭhitā hoti.|| ||</p>

					<p class="f4">So imāni pañca sekha-balāni upanissāya viharati:|| ||</p>

					<p class="f4">Saddhā-balaɱ||<br />
					hiri-balaɱ||<br />
					ottappa-balaɱ||<br />
					viraya-balaɱ||<br />
					paññā-balaɱ.|| ||</p>

					<p class="f4">Tass'imāni pañc'indriyāni adhimattāni pātu-bhavanti:|| ||</p>

					<p class="f4">Saddh'indriyaɱ||<br />
					viriy'indriyaɱ||<br />
					sat'indriyaɱ||<br />
					samādh'indriyaɱ||<br />
					paññ'indriyaɱ.|| ||</p>

					<p class="f4">So imesaɱ pañcannaɱ indriyānaɱ adhimattattā diṭṭhe'va dhamme sa-sankhāra-parinibbāyī hoti.|| ||</p>

					<p class="f4">Evaɱ kho bhikkhave puggalo diṭṭhe'va dhamme sa-sankhāra-parinibbāyī hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Katañ ca bhikkhave puggalo kāyassa bhedā sa-sankhāra-parinibbāyī hoti?|| ||</p>

					<p class="f4">Idha, bhikkhave, bhikkhu asubhānupassī kāye viharati||<br />
					āhāre paṭi-k-kūla-saññī||<br />
					sabba-loke anabhirata-saññī||<br />
					sabba-sankhāresu anicc'ānupassī.|| ||</p>

					<p class="f4">Maraṇa-saññā kho panassa ajjhattaɱ s'upaṭṭhitā hoti.|| ||</p>

					<p class="f4">So imāni pañca sekha-balāni upanissāya viharati:|| ||</p>

					<p class="f4">Saddhā-balaɱ||<br />
					hiri-balaɱ||<br />
					ottappa-balaɱ||<br />
					viraya-balaɱ||<br />
					paññā-balaɱ.|| ||</p>

					<p class="f4">Tass'imāni pañc'indriyāni muduni pātu-bhavanti:|| ||</p>

					<p class="f4">Saddh'indriyaɱ||<br />
					viriy'indriyaɱ||<br />
					sat'indriyaɱ||<br />
					samādh'indriyaɱ||<br />
					paññ'indriyaɱ.|| ||</p>

					<p class="f4">So imesaɱ pañcannaɱ indriyānaɱ muduttā kāyassa bhedā sa-sankhāra-parinibbāyī hoti.|| ||</p>

					<p class="f4">Evaɱ kho bhikkhave puggalo kāyassa bhedā sa-sankhāra-parinibbāyī hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Kathañ ca bhikkhave puggalo diṭṭhe'va dhamme asankhāra-parinibbāyī hoti?|| ||</p>

					<p class="f4">Idha, bhikkhave, bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ||<br />
					viveka-jaɱ pīti-sukhaɱ||<br />
					paṭhama-j-jhānaɱ upasampajja viharati.|| ||</p>

					<p class="f4">Vitakka-vicārānaɱ vupasamā||<br />
					ajjhattaɱ sampasādanaɱ cetaso ekodī-bhāvaɱ||<br />
					avitakkaɱ avicāraɱ||<br />
					samādhijī pīti-sukhaɱ||<br />
					dutiya-j-jhānaɱ upasampajja viharati.|| ||</p>

					<p class="f4">Pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaŋvedeti||<br />
					yaɱ taɱ ariyā āvikkhanti||<br />
					'Upekkhako satimā sukha-vihārī' ti||<br />
					tatiyaɱ jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaɱ attha-gamā||<br />
					adukkhaɱ asukhaɱ||<br />
					upekkhā-sati-pārisuddhiɱ||<br />
					catutthaɱ jhānaɱ upasampajja viharati.|| ||</p>

					<p class="f4">So imāni pañca sekha-balāni upanissāya viharati:||<br />
					saddhā-balaɱ||<br />
					hiri-balaɱ||<br />
					ottappa-balaɱ||<br />
					viriya-balaɱ||<br />
					paññā-balaɱ.|| ||</p>

					<p class="f4">Tass'imāni pañc'indriyāni adhimattāni pātu-bhavanti:|| ||</p>

					<p class="f4">Saddh'indriyaɱ||<br />
					viriy'indriyaɱ||<br />
					sat'indriyaɱ||<br />
					samādh'indriyaɱ||<br />
					paññ'indriyaɱ.|| ||</p>

					<p class="f4">So imesaɱ pañcannaɱ indriyānaɱ adhimattattā diṭṭhe'va dhamme asankhāra-parinibbāyī hoti.|| ||</p>

					<p class="f4">Evaɱ kho bhikkhave puggalo diṭṭhe'va dhamme asankhāra-parinibbāyī hoti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>
					<p class="f4">Kathañ ca bhikkhave puggalo kāyassa bhedā asankhāra-parinibbāyī hoti?|| ||</p>

					<p class="f4">Idha, bhikkhave, bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ||<br />
					viveka-jaɱ pīti-sukhaɱ||<br />
					paṭhama-j-jhānaɱ upasampajja viharati.|| ||</p>

					<p class="f4">Vitakka-vicārānaɱ vupasamā||<br />
					ajjhattaɱ sampasādanaɱ cetaso ekodī-bhāvaɱ||<br />
					avitakkaɱ avicāraɱ||<br />
					samādhijī pīti-sukhaɱ||<br />
					dutiya-j-jhānaɱ upasampajja viharati.|| ||</p>

					<p class="f4">Pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaŋvedeti||<br />
					yaɱ taɱ ariyā āvikkhanti||<br />
					'Upekkhako satimā sukha-vihārī' ti||<br />
					tatiyaɱ jhānaɱ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaɱ attha-gamā||<br />
					adukkhaɱ asukhaɱ||<br />
					upekkhā-sati-pārisuddhiɱ||<br />
					catutthaɱ jhānaɱ upasampajja viharati.|| ||</p>

					<p class="f4">So imāni pañca sekha-balāni upanissāya viharati:||<br />
					saddhā-balaɱ||<br />
					hiri-balaɱ||<br />
					ottappa-balaɱ||<br />
					viriya-balaɱ||<br />
					paññā-balaɱ.|| ||</p>

					<p class="f4">Tass'imāni pañc'indriyāni muduni pātu-bhavanti:|| ||</p>

					<p class="f4">Saddh'indriyaɱ||<br />
					viriy'indriyaɱ||<br />
					sat'indriyaɱ||<br />
					samādh'indriyaɱ||<br />
					paññ'indriyaɱ.|| ||</p>

					<p class="f4">So imesaɱ pañcannaɱ indriyānaɱ muduttā kāyassa bhedā asankhāra-parinibbāyī hoti.|| ||</p>

					<p class="f4">Evaɱ kho bhikkhave puggalo kāyassa bhedā asankhāra-parinibbāyī hoti.|| ||</p>

					<p class="f4">Ime kho bhikkhave cattāro puggalā santo saŋvijj'amānā lokasmin" ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>