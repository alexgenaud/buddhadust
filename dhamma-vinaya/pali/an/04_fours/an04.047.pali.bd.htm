<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 47. Farther apart than the earth and the sky, the two shores of the oceans, the place of the sun's rise and it's setting are the values of the good from those of the bad." />
<title>AN 4 47: Suvidura-vidura Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					4. Catukka Nipāta<br />
					V. Rohitassa Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p47">Sutta 47</a></h4>

					<h1>Suvidūra-Vidūra Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg50"><span class="f2 g"><b>[50]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.047.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattār'imāni bhikkhave suvidūra-vidūrāni.|| ||</p>

					<p class="f4">Katamāni cattāri?|| ||</p>

					<p class="f4">Nabhaɱ ca bhikkhave||<br />
					paṭhavī ca,||<br />
					idaɱ paṭhamaɱ suvidūra-vidūre.|| ||</p>

					<p class="f4">Orimañ ca bhikkhave tīraɱ||<br />
					samuddassa pārimañ ca tīraɱ,||<br />
					idaɱ dutiyaɱ suvidūra-vidūre.|| ||</p>

					<p class="f4">Yato ca bhikkhave verocano abbhūdeti,||<br />
					yattha ca attham eti,||<br />
					idaɱ tatiyaɱ suvidūra-vidūre.|| ||</p>

					<p class="f4">Satañ ca bhikkhave dhammo||<br />
					asatañ ca dhammo,||<br />
					idaɱ catutthaɱ suvidūra-vidūre.|| ||</p>

					<p class="f4">Imāni kho bhikkhave cattāri suvidūravidūrānīti.|| ||</p>

					      <p class="f4 in2"><a id="pg51"><span class="f2 g"><b>[51]</b></span></a> Nabhaɱ ca dūre paṭhavī ca dūre pāraɱ samuddassa tadāhu dūre,||<br />
							Yato ca verocano abbhūdeti pabhaṅkaro yattha ca attham eti.|| ||</p>

					      <p class="f4 in2">Tato have dūrataraɱ vadanti satañ ca dhammaɱ asatañ ca dhammaɱ,||<br />
							Avyāyiko hoti sataɱ samāgamo yāvam pi tiṭṭheyya tath'eva hoti,||<br />
							Khippaɱ hi veti asataɱ samāgamo tasmā sataɱ dhammo asabbhi ārakāti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>