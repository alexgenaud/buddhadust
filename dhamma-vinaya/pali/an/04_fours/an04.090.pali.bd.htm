<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 90. Gotama takes the names commonly given at the time to various sorts of shaman and re-defines them in terms of his Dhamma-Vicaya." />
<title>AN 4 90: Samaṇa-m-acala-Khandha Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāyo<br />
					Catukka Nipāto<br />
					IX: <i>M</i>-acala Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p90">Sutta 90</a></h4>

					<h1>Samaṇa-m-acala-Khandha Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg90"><span class="f2 g"><b>[90]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.090.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Cattāro'me bhikkhave puggalā santo saŋvijj'amānā lokasmiɱ.|| ||</p>

					<p class="f4">Katame cattāro?|| ||</p>

					<p class="f4">Samaṇa-m-acalo,||<br />
					samaṇa-puṇḍarīko,||<br />
					samaṇa-padumo,||<br />
					samaṇesu samaṇa-sukhumālo.|| ||</p>

					<p class="f4">3. Kathañ ca bhikkhave puggalo samaṇa-m-acalo hoti?|| ||</p>

					<p class="f4">Idha, bhikkhave, bhikkhu sekho hoti appattamānaso,||<br />
					anuttaraɱ yoga-k-khemaɱ patthayamāno viharati.|| ||</p>

					<p class="f4">Evaɱ kho bhikkhave puggalo samaṇa-m-acalo hoti.|| ||</p>

					<p class="f4">Kathañ ca bhikkhave puggalo samaṇa-puṇḍarīko hoti?|| ||</p>

					<p class="f4">Idha, bhikkhave, bhikkhu pañca-supādāna-k-khandhesu udayabbayānupassī viharati:|| ||</p>

					<p class="f4">Iti rūpaɱ,||<br />
					iti rūpassa samudayo,||<br />
					iti rūpassa attha-gamo.|| ||</p>

					<p class="f4">Iti vedanā,||<br />
					iti vedanāya samudayo,||<br />
					iti vedanāya attha-gamo.|| ||</p>

					<p class="f4">Iti saññā,||<br />
					iti saññāya samudayo,||<br />
					iti saññāya attha-gamo.|| ||</p>

					<p class="f4">Iti sankhārā,||<br />
					iti sankhārānaɱ samudayo,||<br />
					iti sankhāranaɱ attha-gamo.|| ||</p>

					<p class="f4">Iti viññāṇaɱ,||<br />
					iti viññāṇassa samudayo,||<br />
					iti viññāṇassa attha-gamoti.|| ||</p>

					<p class="f4">No ca kho aṭṭha-vimokkhe kāyena phassitvā viharati.|| ||</p>

					<p class="f4">Evaɱ kho bhikkhave puggalo samaṇa-puṇḍarīko hoti.|| ||</p>

					<p class="ctr c">&#9632;</p>

					<p class="f4">Kathañ ca bhikkhave puggalo samaṇa-padumo hoti?|| ||</p>

					<p class="f4">Idha, bhikkhave, bhikkhu pañca-supādāna-k-khandhesu udayabbayānupassī viharati:|| ||</p>

					<p class="f4">Iti rūpaɱ,||<br />
					iti rūpassa samudayo,||<br />
					iti rūpassa attha-gamo.|| ||</p>

					<p class="f4">Iti vedanā,||<br />
					iti vedanāya samudayo,||<br />
					iti vedanāya attha-gamo.|| ||</p>

					<p class="f4">Iti saññā,||<br />
					iti saññāya samudayo,||<br />
					iti saññāya attha-gamo.|| ||</p>

					<p class="f4">Iti sankhārā,||<br />
					iti sankhārānaɱ samudayo,||<br />
					iti sankhāranaɱ attha-gamo.|| ||</p>

					<p class="f4">Iti viññāṇaɱ,||<br />
					iti viññāṇassa samudayo,||<br />
					iti viññāṇassa <a id="pg91"><span class="f2 g"><b>[91]</b></span></a> attha-gamo ti.|| ||</p>

					<p class="f4">Aṭṭha ca vimokkhe kāyena phassitvā viharati.|| ||</p>

					<p class="f4">Evaɱ kho bhikkhave puggelo samaṇa-padumo hoti.|| ||</p>

					<p class="f4">Kathañ ca bhikkhave puggalo samaṇesu samaṇa-sukhumālo hoti?|| ||</p>

					<p class="f4">Idha, bhikkhave, bhikkhu yācito va bahulaɱ cīvaraɱ paribhuñjati,||<br />
					appaɱ ayācito.|| ||</p>

					<p class="f4">Yācito va bahulaɱ piṇḍa-pātaɱ paribhuñjati,||<br />
					appaɱ ayācito.|| ||</p>

					<p class="f4">Yācito va bahulaɱ sen'āsanaɱ paribhuñjati,||<br />
					appaɱ ayācito.|| ||</p>

					<p class="f4">Yācito va bahulaɱ gilāna-paccaya-bhesajja-parikkhāraɱ paribhuñjati,||<br />
					appaɱ ayācito.|| ||</p>

					<p class="f4">Ye hi kho pana sabrahma-cārīhi saddhiɱ viharati,||<br />
					tyāssa manāpen'eva bahulaɱ kāya-kammena samud'ācaranti,||<br />
					appaɱ amanāpena.|| ||</p>

					<p class="f4">Manāpen'eva bahulaɱ vacī-kammena samud'ācaranti,||<br />
					appaɱ amanāpena.|| ||</p>

					<p class="f4">Manāpen'eva bahulaɱ mano-kammena samud'ācaranti,||<br />
					appaɱ amanāpena.|| ||</p>

					<p class="f4">Manāpaɱ yeva bahulaɱ upahāraɱ upaharanti,||<br />
					appaɱ amanāpaɱ.|| ||</p>

					<p class="f4">Yāni kho pana tāni vedayitāni pitta-samūṭ-ṭhānāni vā||<br />
					semha-samūṭ-ṭhānāni vā||<br />
					vāta-samūṭ-ṭhānāni vā||<br />
					sanni-pātikāni vā||<br />
					utuparināmajāni vā||<br />
					visama parihārajāni vā||<br />
					opakka-mikāni vā||<br />
					kamma-vipākajāni vā,||<br />
					tān'assa na bahud eva uppajjanti||<br />
					appābādho hoti.|| ||</p>

					<p class="f4">Catunnaɱ jhānānaɱ ābhiceta-sikānaɱ diṭṭha-dhamma-sukha-vihārānaɱ nikāma-lābhī hoti akiccha-lābhī akasira-lābhī.|| ||</p>

					<p class="f4">Āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Evaɱ kho bhikkhave puggalo samaṇesu samaṇa-sukhumālo hoti.|| ||</p>

					<p class="f4">Yaɱ hi taɱ bhikkhave sammā vadamāno vadeyya||<br />
					'samaṇesu samaṇa-sukhumālo' ti||<br />
					mam eva taɱ bhikkhave sammā vadamāno vadeyya||<br />
					'samaṇesu samaṇa-sukhumālo' ti.|| ||</p>

					<p class="f4">Ime kho bhikkhave cattāro puggalā santo saŋvijj'amānā lokasmin ti.|| ||</p>

					<p class="ctr">Macala Vagga Catuttho</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>