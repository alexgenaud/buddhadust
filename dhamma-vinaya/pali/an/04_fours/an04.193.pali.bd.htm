<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 193. Bhaddiya reports a rumor that Gotama knows a spell that converts followers of other sects. In stead of denying the rumor, he teaches Dhamma to Bhaddiya who is converted by the logic. Then Gotama asks him if he cast a spell on him. A wonderful sutta for showing Gotama's teaching skills." />
<title>AN 4 193: Bhaddiya Sutta</title>
</head>

<body>

<p class="ctr"><img src="../../../../resources/images/samyuttapage.jpg" alt="Samyutta Nikaya Masthead" width="576" height="42"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XX: Mahā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p193">Sutta 193</a></h4>

					<h1>Bhaddiya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg190"><span class="f2 g"><b>[190]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.193.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Vesāliyaɱ viharati Mahāvane Kūṭāgāra-sālāyaɱ.|| ||</p>

					<p class="f4">Atha kho bhaddiyo Licchavi yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho bhaddhiyo Licchavi Bhagavantaɱ etad avoca:|| ||</p>

					<p class="f4">Sutaɱ me taɱ bhante:|| ||</p>

					<p class="f4">'Māyāvī Samaṇo Gotamo āvaṭṭanim māyaɱ jānāti,||<br />
					yāya añña-titthiyānaɱ sāvake āvaṭṭetī' ti.|| ||</p>

					<p class="f4">Ye te bhante evam āhaɱsu:|| ||</p>

					<p class="f4">'Māyāvī Samaṇo Gotamo āvaṭṭanim māyaɱ jānāti,||<br />
					yāya añña-titthiyānaɱ sāvake āvaṭṭetī' ti.|| ||</p>

					<p class="f4">Kacci te bhante Bhagavato vutta-vādino,||<br />
					na ca Bhagavantaɱ abhutena abbhāvikkhanti,||<br />
					dhammassa cānudhammaɱ vyākaronti.|| ||</p>

					<p class="f4">Na ca koci saha-dhammiko vād-ā-nupāto gārayihaɱ ṭhānaɱ āga-c-chati?|| ||</p>

					<p class="f4">Anabbhakkhātukāmā hi mayaɱ bhante Bhagavantan ti.</p>
					
					<p class="f4"><a id="pg191"><span class="f2 g"><b>[191]</b></span></a> 2. Etha tumhe Bhaddiya,||<br />
					mā anussavena,||<br />
					mā paramparāya,||<br />
					mā itikirāya,||<br />
					mā piṭakasampadānena,||<br />
					mā takkahetu,||<br />
					mā nayahetu,||<br />
					mā ākāraparivitakkena,||<br />
					mā diṭṭhi-nijjhāna-k-khantiyā,||<br />
					mā bhabbarūpatāya,||<br />
					mā samaṇo no garūti.|| ||</p>

					<p class="f4">Yadā tumhe Bhaddiya attanā va jāneyyātha,||<br />
					ime dhammā akusalā,||<br />
					ime dhammā sāvajjā,||<br />
					ima dhammā viññūgahahitā,||<br />
					ime dhammā samattā samādinnā ahitāya dukkhāya saŋvattantī ti.|| ||</p>

					<p class="f4">Atha tumhe Bhaddiya pajaheyyātha.|| ||</p>

					<p class="ctr c">&#9632;</p>

					<p class="f4">3. Taɱ kiɱ maññatha Bhaddiya?|| ||</p>

					<p class="f4">Lobho purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">Ahitāya bhante.|| ||</p>

					<p class="f4">Luddho panāyaɱ Bhaddiya,||<br />
					purisa-puggalo lobhena Abhibhuto pariyādinna-citto pāṇam pi hanti,||<br />
					adinnam pi ādiyati,||<br />
					paradāram pi gacchati,||<br />
					musā pi bhaṇati,||<br />
					param pi tathattāya sam-ā-dapeti.|| ||</p>

					<p class="f4">Yaɱ sa hoti dīgha-rattaɱ ahitāya dukkhāyā ti?|| ||</p>

					<p class="f4">Evaɱ bhante.|| ||</p>

					<p class="ctr c">&#9632;</p>

					<p class="f4">4. Taɱ kiɱ maññatha Bhaddiya?|| ||</p>

					<p class="f4">Doso purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">Ahitāya bhante.|| ||</p>

					<p class="f4">Duṭṭho panāyaɱ Bhaddiya,||<br />
					purisa-puggalo dosena Abhibhuto pariyādinna-citto pāṇam pi hanti,||<br />
					adinnam pi ādiyati,||<br />
					paradāram pi gacchati,||<br />
					musā pi bhaṇati,||<br />
					param pi tathattāya sam-ā-dapeti.|| ||</p>

					<p class="f4">Yaɱ sa hoti dīghanarattaɱ ahitāya dukkhāyāti?|| ||</p>

					<p class="f4">Evaɱ bhante.|| ||</p>

					<p class="ctr c">&#9632;</p>

					<p class="f4">5. Taɱ kiɱ maññatha Bhaddiya?|| ||</p>

					<p class="f4">Moho purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">Ahitāya bhante.|| ||</p>

					<p class="f4">Muḷho panāyaɱ Bhaddiya, purisa-puggalo mohena Abhibhuto pariyādinna-citto pāṇam pi hanti,||<br />
					adinnam pi ādiyati,||<br />
					paradāram pi gacchati,||<br />
					musā pi bhaṇati,||<br />
					param pi tathattāya sam-ā-dapeti.|| ||</p>

					<p class="f4">Yaɱ sa hoti dīghanarattaɱ ahitāya dukkhāyāti?|| ||</p>

					<p class="f4">Evaɱ bhante.|| ||</p>

					<p class="ctr c">&#9632;</p>

					<p class="f4">6. Taɱ kiɱ maññatha Bhaddiya?|| ||</p>

					<p class="f4">Sārambho purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">Ahitāya bhante.|| ||</p>

					<p class="f4">Sāraddho panāyaɱ Bhaddiya, purisa-puggalo sārambhena Abhibhuto pariyādinna-citto pāṇam pi hanti,||<br />
					adinnam pi ādiyati,||<br />
					paradāram pi gacchati,||<br />
					musā pi bhaṇati,||<br />
					param pi tathattāya sam-ā-dapeti.|| ||</p>

					<p class="f4">Yaɱ sa hoti dīghanarattaɱ ahitāya dukkhāyāti?|| ||</p>

					<p class="f4">Evaɱ bhante.|| ||</p>

					<p class="ctr c">&#9632;</p>

					<p class="f4">7. Taɱ kiɱ maññatha Bhaddiya?|| ||</p>

					<p class="f4">Ime dhammā kusalā vā akusalā vāti?|| ||</p>

					<p class="f4">'Akusalā bhante.'|| ||</p>

					<p class="f4">Sāvajjā vā anavajjā vāti?|| ||</p>

					<p class="f4">'Sāvajjā bhante.'|| ||</p>

					<p class="f4">Viññūgarahitā vā viññuppaSatthā vāti?|| ||</p>

					<p class="f4">'Viññūgarahitā bhante.'|| ||</p>

					<p class="f4">Samattā samādinnā ahitāya dukkhāya saŋvattanti,||<br />
					no vā kathaɱ vā ettha hotī ti?|| ||</p>

					<p class="f4">'Samattā bhante samādinnā ahitāya dukkhāya saŋvattanti.|| ||</p>

					<p class="f4">Evaɱ no ettha hotī' ti.|| ||</p>

					<p class="ctr c">&#9632;</p>

					<p class="f4">8. Iti kho Bhaddiya, yaɱ taɱ avocumha:||<br />
					etha tumhe Bhaddiya,||<br />
					mā anussavena||<br />
					mā paramparāya,||<br />
					mā itikirāya,||<br />
					<a id="pg192"><span class="f2 g"><b>[192]</b></span></a> mā piṭakasampadānena,||<br />
					mā takkahetu,||<br />
					mā nayahetu,||<br />
					mā ākāraparivitakkena,||<br />
					mā diṭṭhi-nijjhāna-k-khantiyā,||<br />
					mā bhabbarūpatāya,||<br />
					mā samaṇo no garūti.|| ||</p>

					<p class="f4">Yadā tumhe Bhaddiya attanā va jāneyyātha,||<br />
					ime dhammā akusalā,||<br />
					ime dhammā sāvajjā,||<br />
					ime dhammā viññūgarahitā,||<br />
					ime dhammā sāmattā samādinnā ahitāya dukkhāya saŋvattanti.|| ||</p>

					<p class="f4">Atha tumhe Bhaddiya, pajaheyyāthāti||<br />
					iti yaɱ taɱ vuttaɱ,||<br />
					idam etaɱ paṭicca vuttaɱ.|| ||</p>

					<p class="ctr c">&#9632;</p>

					<p class="f4">9. Etha tumhe Bhaddiya,||<br />
					mā anassavena||<br />
					mā paramparāya||<br />
					mā itikirāya||<br />
					mā piṭakasampadānena||<br />
					mā takkahetu||<br />
					mā nayahetu||<br />
					mā ākāraparivitakkena||<br />
					mā diṭṭhi-nijjhāna-k-khantiyā||<br />
					mā bhabbarūpatāya||<br />
					mā samaṇo no garūti.|| ||</p>

					<p class="f4">Yadā tumhe Bhaddiya, attanā va jāneyyātha:||<br />
					ime dhammā kusalā,||<br />
					ime dhammā anavajjā,||<br />
					ime dhammā viññūppaSatthā,||<br />
					ime dhammā samattā samādinnā hitāya sukhāya saŋvattantī ti.|| ||</p>

					<p class="f4">Atha tumhe Bhaddiya, upasampajja vihareyyātha.|| ||</p>

					<p class="ctr c">&#9632;</p>

					<p class="f4">9. Taɱ kiɱ maññatha Bhaddiya?|| ||</p>

					<p class="f4">Alobho purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">'Hitāya bhante'.|| ||</p>

					<p class="f4">Aluddho panāyaɱ Bhaddiya, purisa-puggalo lobhena anAbhibhuto apariyādinna-citto n'eva pāṇaɱ hanti.|| ||</p>

					<p class="f4">Na adinnaɱ ādiyati.|| ||</p>

					<p class="f4">Na paradāraɱ gacchati.|| ||</p>

					<p class="f4">Na mūsā bhaṇati.|| ||</p>

					<p class="f4">Param pi tathattāya sam-ā-dapeti.|| ||</p>

					<p class="f4">Yaɱ sa hoti dīgha-rattaɱ hitāya sukhāyāti?|| ||</p>

					<p class="f4">'Evaɱ bhante.'|| ||</p>

					<p class="ctr c">&#9632;</p>

					<p class="f4">10. Kaɱ kiɱ maññatha Bhaddiya?|| ||</p>

					<p class="f4">Adoso purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">'Hitāya bhante.'|| ||</p>

					<p class="f4">Aduṭṭho panāyaɱ Bhaddiya, purisa-puggalo dosena anAbhibhuto apariyādinna-citto n'eva pāṇaɱ hanti.|| ||</p>

					<p class="f4">Na adinnaɱ ādiyati.|| ||</p>

					<p class="f4">Na paradāraɱ gacchati.|| ||</p>

					<p class="f4">Na mūsā bhaṇati.|| ||</p>

					<p class="f4">Param pi tathattāya sam-ā-dapeti.|| ||</p>

					<p class="f4">Yaɱ sa hoti dīgha-rattaɱ hitāya sukhāyāti?|| ||</p>

					<p class="f4">'Evaɱ bhante.'|| ||</p>

					<p class="ctr c">&#9632;</p>

					<p class="f4">11. Kaɱ kiɱ maññatha Bhaddiya?|| ||</p>

					<p class="f4">Amoho purisassa ajjhattaɱ uppajjamāno uppajjati hitāya vā ahitāya vāti?|| ||</p>

					<p class="f4">'Hitāya bhante.'|| ||</p>

					<p class="f4">Amūḷho panāyaɱ Bhaddiya, purisa-puggalo mohena anAbhibhuto apariyādinna-citto n'eva pāṇaɱ hanti.|| ||</p>

					<p class="f4">Na adinnaɱ ādiyati.|| ||</p>

					<p class="f4">Na paradāraɱ gacchati.|| ||</p>

					<p class="f4">Na mūsā bhaṇati.|| ||</p>

					<p class="f4">Param pi tathattāya sam-ā-dapeti.|| ||</p>

					<p class="f4">Yaɱ sa hoti dīgha-rattaɱ hitāya sukhāyāti?|| ||</p>

					<p class="f4">'Evaɱ bhante.'|| ||</p>

					<p class="ctr c">&#9632;</p>

					<p class="f4">12. Kaɱ kiɱ maññatha Bhaddiya?|| ||</p>

					<p class="f4">Asārambho purisassa ajjhattaɱ uppajjamāno uppajjati hitāya vā ahitāya vati?|| ||</p>

					<p class="f4">'Hitāya bhante.'|| ||</p>

					<p class="f4">Asāraddho panāyaɱ Bhaddiya, purisa-puggalo asārambhena ananAbhibhuto apariyādinna-citto n'eva pāṇaɱ hanti.|| ||</p>

					<p class="f4">Na adinnaɱ ādiyi.|| ||</p>

					<p class="f4">Na paradāraɱ gacchati.|| ||</p>

					<p class="f4">Na musā bhaṇati.|| ||</p>

					<p class="f4">Parampi tathattāya sam-ā-dapeti.|| ||</p>

					<p class="f4">Yaɱ sa hoti dīgha-rattaɱ hitāya sukhāya saɱvāttatīti?|| ||</p>

					<p class="f4">'Evaɱ bhante'|| ||</p>

					<p class="ctr c">&#9632;</p>

					<p class="f4">13. Taɱ kiɱ maññatha Bhaddiya?|| ||</p>

					<p class="f4">Ime dhammā kusalā vā akusalā vāti?|| ||</p>

					<p class="f4">'Kusalā bhante'|| ||</p>

					<p class="f4">Sāvajjā vā anavajjā vāti?|| ||</p>

					<p class="f4">'Anavajjā bhante'.|| ||</p>

					<p class="f4">Viññūgarakahitā vā viññūppaSatthā vāti?|| ||</p>

					<p class="f4">'ViññappaSatthā bhante'|| ||</p>

					<p class="f4"><a id="pg193"><span class="f2 g"><b>[193]</b></span></a> Samattā samādinnā hitāya sukhāya saŋvattanti,||<br />
					no vā kathaɱ vā ettha hotī ti?|| ||</p>

					<p class="f4">'Samattā bhante samādinnā hitāya sukhāya saŋvattanti.|| ||</p>

					<p class="f4">Evaɱ no ettha hotī' ti.|| ||</p>

					<p class="f4">14. Iti kho Bhaddiya, yaɱ taɱ avocumha:|| ||</p>

					<p class="f4">"Etha tumhe Bhaddiya,||<br />
					mā anussavena||<br />
					mā paramparāya||<br />
					mā itikirāya||<br />
					mā piṭakasampadānena||<br />
					mā takkahetu||<br />
					mā nayahetu||<br />
					mā ākāraparivitakkena||<br />
					mā diṭṭhi-nijjhāna-k-khantiyā||<br />
					mā bhabbarūpatāya||<br />
					mā samaṇo no garūti."|| ||</p>

					<p class="f4">Yadā tumhe Bhaddiya,||<br />
					"attanā va jāneyyātha||<br />
					ime dhammā anavajjā||<br />
					ime dhammā viññūppaSatthā||<br />
					ime dhammā samattā samādinnā hitāya sukhāya saŋvattantī ti".|| ||</p>

					<p class="f4">Atha tumhe Bhaddiya, upasampajja vīhareyyāthāti.|| ||</p>

					<p class="f4">Iti yaɱ taɱ vuttaɱ idam etaɱ paṭicca vuttaɱ.|| ||</p>

					<p class="f4">15. Ye kho te Bhaddiya, loke santo sappurisā,||<br />
					te sāvakaɱ evaɱ samādapenti:|| ||</p>

					<p class="f4">Ehi tvaɱ amho purisa,||<br />
					lobhaɱ vineyya vineyya viharāhi,||<br />
					lobhaɱ vineyya vineyya viharanto||<br />
					na lobha-jaɱ kammaɱ karissasi,||<br />
					kāyena vācā manasā.|| ||</p>

					<p class="f4">Dosaɱ vineyya vineyya viharāhi,||<br />
					dosaɱ vineyya vineyya viharanto||<br />
					na dosa-jaɱ kammaɱ karissasi,||<br />
					kāyena vācā manasā.|| ||</p>

					<p class="f4">Mohaɱ vineyya vineyya viharāhi,||<br />
					mohaɱ vineyya vineyya viharanto||<br />
					na moha-jaɱ kammaɱ karissasi,||<br />
					kāyena vācā manasā.|| ||</p>

					<p class="f4">Sārambhaɱ vineyya vineyya viharātabhi,||<br />
					sāramhaɱ vineyya vineyya viharanto||<br />
					na sārambhajaɱ kammaɱ karissasi||<br />
					kāyena vācā manasā ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">16. Evaɱ vutte bhaddiyo Licchavi Bhagavantaɱ etad avoca:|| ||</p>

					<p class="f4">Abhikkantaɱ bhante, seyyathā pi bhante,||<br />
					nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya,||<br />
					andha-kāre vā tela-pajjotaɱ dhāreyya cakkhu-manto rūpāni dakkhintīti,||<br />
					evam eva bhotā bhante aneka-pariyāyena dhammo pakāsito.|| ||</p>

					<p class="f4">Es'āhaɱ Bhagavantaɱ Gotamaɱ saraṇaɱ gacchāmi.|| ||</p>

					<p class="f4">Dhammaɱ ca bhikkhu-saŋgaɱ ca.|| ||</p>

					<p class="f4">Upāsakaɱ maɱ bhante Bhagavā dhāretu ajja-t-agge pāṇupetaɱ saraṇaɱ gatanti.|| ||</p>

					<p class="f4">Api nū tāhaɱ Bhaddiya, evaɱ avacaɱ:|| ||</p>

					<p class="f4">"Ehi me tvaɱ Bhaddiya sāvako hohi ahaɱ Satthā bhavissāmī" ti?|| ||</p>

					<p class="f4">'No h'etaɱ bhante'.|| ||</p>

					<p class="f4">Evaɱ vādiɱ kho maɱ Bhaddiya evam akkhāyiɱ eke samaṇa-brāhmaṇā asatā tucchā musā abhutena abbhāvikkhanti:|| ||</p>

					<p class="f4">Māyāvī Samaṇo Gotamo avattanīmāyaɱ jānāti yāya añña-titthiyānaɱ sāvake āvaṭṭetī ti.|| ||</p>

					<p class="f4"><a id="pg194"><span class="f2 g"><b>[194]</b></span></a> Bhaddikā bhante āvaṭṭanīmāyā.|| ||</p>

					<p class="f4">Kalyāṇī bhante āvaṭṭanīmāyā.|| ||</p>

					<p class="f4">Piyā me bhante ñātisā-lohitā imāya āvaṭṭaniyā āvaṭṭeyyuɱ.|| ||</p>

					<p class="f4">Piyānam pi me assa ñātisā-lohitānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante khattiyā imāya āvaṭṭaniyā āvaṭṭeyyuɱ,||<br />
					sabbesampassa khattiyānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante brāhmaṇā imāya āvaṭṭeyyuɱ,||<br />
					sabbesampassa brāhmaṇānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante vessā imāya āvaṭṭeyyuɱ,||<br />
					sabbesampassa vessānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi bhante suddā imāya āvaṭṭeyyuɱ,||<br />
					sabbesampapassa suddānaɱ dīgha-rattaɱ hitāya sukhāyāti.|| ||</p>

					<p class="ctr c">&#9632;</p>

					<p class="f4">Evam etaɱ Bhaddiya,||<br />
					evam etaɱ Bhaddiya.|| ||</p>

					<p class="f4">Sabbe ce pi Bhaddiya, khattiyā āvaṭṭeyyuɱ akusala-dhammappahānāya kusaladhamm'ūpasampadāya,||<br />
					sabbesam p'assa khattiyānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi Bhaddiya brāhmaṇā āvaṭṭeyyuɱ akusala-dhammappahānāya kusaladhamm'ūpasampadāya,||<br />
					sabbesampassa brāhmaṇānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi Bhaddiya vessā āvaṭṭeyyuɱ akusala-dhammappahānāya kusaladhamm'ūpasampadāya,||<br />
					sabbesampassa vessānaɱ dīgha-rattaɱ hitāya sukhāya.|| ||</p>

					<p class="f4">Sabbe ce pi suddā āvaṭṭeyyuɱ akusala-dhammappahānāya kusaladhamm'ūpasampadāya,||<br />
					sabbesampassa suddānaɱ dīgha-rattaɱ hitāya sukhāya.|| ||</p>

					<p class="f4">Sadevako ce pi Bhaddiya loko sa-mārako sabrahamko, sa-s-samaṇa-brāhmaṇī pajā sadeva-manussā āvaṭṭeyyuɱ akusala-dhammappahānāya kusaladhamm'ūpasampadāya,||<br />
					sa-devakassa lokassa sa-mārakassa sabrahmakassa sa-s-samaṇa-brāhmaṇiyā pajāya sadeva-manussāya dīgha-rattaɱ hitāya sukhāya.|| ||</p>

					<p class="f4">Ime ce pi Bhaddiya mahā-sālā imāya āvaṭṭaniyā āvaṭṭeyyuɱ akusala-dhammappahānāya kusaladhamm'ūpasampadāya.|| ||</p>

					<p class="f4">Imesam p'assa mahā-sālānaɱ dīgha-rattaɱ hitāya sukhāya.|| ||</p>

					<p class="f4">Sace ceteyyuɱ ko pana vādo manussa-bhutassāti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>