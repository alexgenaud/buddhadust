<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 34. Four ways in which faith is placed in the best of things and having been placed in the best yield the best of results." />
<title>AN 4 34: Aggappasada Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					4. Catukka Nipāta<br />
					IV. Cakka Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p34">Sutta 34</a></h4>

					<h1>Agga-p-pasāda Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg34"><span class="f2 g"><b>[34]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.034.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.034.bodh.wp.htm#p1">bodh</a>][<a href="../../../../dhamma-vinaya/ati/an/04_fours/an04.034.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattāro'me bhikkhave aggappasādā.|| ||</p>

					<p class="f4">Katame cattāro?|| ||</p>

					<p class="f4">Yāvatā bhikkhave sattā apadā vā dipadā vā catu-p-padā vā bahu-p-padā vā rūpino vā arūpino vā saññino vā asaññino vā n'eva-saññī-nāsaññino vā,||<br />
					Tathāgato tesaṃ aggam akkhāyati arahaṃ Sammā Sambuddho.|| ||</p>

					<p class="f4">Ye bhikkhave Buddhe pasannā,||<br />
					agge te pasannā,||<br />
					agge kho pana pasannānaṃ aggo vipāko hoti.|| ||</p>

					<p class="f4">3. Yāvatā bhikkhave dhammā saṅkhatā,||<br />
					Ariyo Aṭṭhaṅgiko Maggo tesaṃ aggam akkhāyati.|| ||</p>

					<p class="f4">Ye bhikkhave ariye aṭṭhaṅgike magge pasannā,||<br />
					agge te pasannā,||<br />
					agge kho pana pasannānaṃ aggo vipāko hoti.|| ||</p>

					<p class="f4">4. Yāvatā bhikkhave dhammā saṅkhatā vā asaṅkhatā vā,||<br />
					virāgo tesaṃ dhammānaṃ aggam akkhāyati.|| ||</p>

					<p class="f4">Yad idaṃ madanimmadano pipāsa-vinayo ālaya-samugghāto vaṭṭupacchedo taṇha-k-khayo virāgo nirodho Nibbānaṃ.|| ||</p>

					<p class="f4">Ye bhikkhave dhamme pasannā,||<br />
					agge te pasannā,||<br />
					agge kho pana pasannānaṃ aggo vipāko hoti.|| ||</p>

					<p class="f4">5. Yāvatā bhikkhave saṅghā vā gaṇā vā,||<br />
					Tathāgata-sāvaka-saṅgho tesaṃ aggam akkhāyati.|| ||</p>

					<p class="f4">Yad idaṃ cattāri purisa-yugāni aṭṭha purisa-puggalā,||<br />
					esa Bhagavato sāvaka-saṅgho āhuneyyo pāhuṇeyyo dakkhiṇeyyo añjali-karaṇīyo anuttaraṃ puñña-k-khettaṃ lokassa.|| ||</p>

					<p class="f4"><a id="pg35"><span class="f2 g"><b>[35]</b></span></a> Ye bhikkhave saṅghe pasannā,||<br />
					agge te pasannā,||<br />
					agge kho pana pasannānaṃ aggo vipāko hoti.|| ||</p>

					<p class="f4">Ime kho bhikkhave cattāro aggappasādāti.|| ||</p>

					<p>&nbsp;</p>

					<p class="f4 ctr">Aggato ve pasannānaṃ aggaṃ dhammaṃ vijānataṃ,||<br />
					Agge Buddhe pasannānaṃ dakkhiṇeyye anuttare.|| ||</p>

					<p class="f4 ctr">Agge dhamme pasannānaṃ virāg'ūpasame sukhe,||<br />
					Agge saṅghe pasannānaṃ puñña-k-khette anuttare.|| ||</p>

					<p class="f4 ctr">Aggasmiṃ dānaṃ dadataṃ aggaṃ puññaṃ pavaḍḍhati,||<br />
					Aggaṃ āyuñ ca vaṇṇo ca yaso kitti sukhaṃ balaṃ.|| ||</p>

					<p class="f4 ctr">Aggassa dātā medhāvī agga-dhamma-samāhito,||<br />
					Devabhūto manusso vā aggappatto pamodatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>