<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 40. Brahmin Udayi asks if Gotama praises sacrifices and is told that he does not praise bloody sacrifices and that they are of little worth but that he does praise traditional charitable sacrifices and that they are of much worth." />
<title>AN 4 40: Udayi Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					IV. Cakka Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p40">Sutta 40</a></h4>

					<h1>Udāyī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg43"><span class="f2 g"><b>[43]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.040.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.040.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Atha kho Udāyī brāhmaṇo yena Bhagavā ten'upasankami.|| ||</p>

					<p class="f4">Upasaŋmitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyāɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Udāyī brāhmaṇo Bhagavantaɱ etad avoca:|| ||</p>

					<p class="f4">"Bhavam pi no Gotamo yaññaɱ vaṇṇetī" ti?|| ||</p>

					<p class="f4">3. Na kho ahaɱ brāhmaṇa sabbaɱ yaññaɱ vaṇṇemi.|| ||</p>

					<p class="f4">Na pan'āhaɱ brāhmaṇa sabbaɱ yaññaɱ na vaṇṇemi.|| ||</p>

					<p class="f4">Yathā-rūpe ca kho brāhmaṇa yaññe gāvo haññanti,||<br />
					ajeḷakā haññanti,||<br />
					kukkuṭasūkarā haññanti,||<br />
					vividhā pāṇā saŋghātaɱ āpajjanti,||<br />
					eva-rūpaɱ kho ahaɱ brāhmaṇa sārambhaɱ yaññaɱ na vaṇṇemi.|| ||</p>

					<p class="f4">Taɱ kissa hetu?|| ||</p>

					<p class="f4">Eva-rūpaɱ hi brāhmaṇa sārambhaɱ yaññaɱ na upasankamanti arahanto vā arahaMaggaɱ samāpannā vā.|| ||</p>

					<p class="f4">Yathā-rūpe ca kho brāhmaṇa yaññe n'eva gāvo haññanti,||<br />
					na ajeḷakā haññanti,||<br />
					na kukkuṭasūkarā haññanti,||<br />
					na vividhā pāṇā saŋghātaɱ āpajjanti.|| ||</p>

					<p class="f4">Eva-rūpaɱ kho ahaɱ brāhmaṇa nirārambhaɱ yaññaɱ vaṇṇemi.|| ||</p>

					<p class="f4">Yad idaɱ niccadānaɱ anukulayaññaɱ.|| ||</p>

					<p class="f4">Taɱ kissa hetu?|| ||</p>

					<p class="f4">Eva-rūpaɱ hi brāhmaṇa nirārambhaɱ yaññaɱ upasankamanti arahanto vā arahaMaggaɱ vā samāpannāti.|| ||</p>

					<p>&nbsp;</p>

					<p class="f4 ctr">Abhisaŋkhataɱ nirārambhaɱ yaññaɱ kālena kappiyaɱ,||<br />
					<a id="pg44"><span class="f2 g"><b>[44]</b></span></a> tādisaɱ upasaɱyanti saññatā brahma-cāriyā.|| ||</p>

					<p class="f4 ctr">Vivattacchaddā ye loke vītivattā kālaɱ gatiɱ,||<br />
					Yaññam etaɱ pasaɱ-santi buddhā puññassa kovidā.|| ||</p>

					<p class="f4 ctr">Yaññe vā yadi vā saddhe bhavyaɱ katvā yathārahaɱ,||<br />
					Pasannacitto yajati sukhette brahma-cārisu.|| ||</p>

					<p class="f4 ctr">Suhutaɱ suyiṭṭhaɱ suppattaɱ dakkhiṇeyyesu yaɱ kataɱ,||<br />
					Yañño ca vipulo hoti pasīdanti ca devatā.|| ||</p>

					<p class="f4 ctr">Evaɱ yajitvā medhāvī saddho muttena cetasā,||<br />
					Avyāpajjhaɱ sukhaɱ lokaɱ paṇḍito upapajjatī ti.|| ||</p>

					<p>&nbsp;</p>

					<p class="fp3 ctr">Cakkavaggo catuttho</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>