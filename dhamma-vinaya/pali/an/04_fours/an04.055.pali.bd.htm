<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 55. Nakula's mother and father each approach the Buddha and each, in identical words, states that they are not aware of the other ever having transgressed against them either in thought or deed and then state that they are desirous of seeing each other in lives to come. The Buddha instructs them in how such a thing is to be attained." />
<title>AN 4 55: Samajiva Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					VI. Puññābhisanda Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p55">Sutta 55</a></h4>

					<h1>Samajīvī Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg61"><span class="f2 g"><b>[61]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.055.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.055.than.ati.htm#p1">than</a>][<a href="../../../../dhamma-vinaya/mnl/an/04_fours/an04.055.upal.mnl.htm#p1">upal</a>][<a href="../../../../dhamma-vinaya/bd/an/04_fours/an04.055.olds.bd.htm#p1">olds</a>][<a href="../../../../dhamma-vinaya/wp/an/04_fours/an04.055.bodh.wp.htm#p1">bodh</a>]</span> Ekaɱ samayaɱ Bhagavā Bhaggesu viharati Suɱsumāragire Bhesakalāvane Migadāye.</p>

					<p class="f4">Atha kho Bhagavā pubbaṇha-samayaɱ nivāsetvā patta-cīvaraɱ ādāya yena Nakulapituno gahapatissa nivesanaɱ ten'upasankami.||<br />
					Upasaŋkamitvā paññatte āsane nisīdi.|| ||</p>

					<p class="f4">Atha kho Nakulapitā ca gahapati Nakulamātā ca gahapatānī yena Bhagavā ten'upasankamiɱsu.||<br />
					Upasaŋkamitvā Bhagavantaɱ abhivādetvā eka-m-antaɱ nisīdiɱsu.</p>

					<p class="f4">Eka-m-antaɱ nisinno kho Nakulapitā gahapati Bhagavantaɱ etad avoca:|| ||</p>

					<p class="f4"><span class="f3">[<a id="p2">2</a>][<a href="../../../../dhamma-vinaya/pts/an/04_fours/an04.055.wood.pts.htm#p2">pts</a>][<a href="../../../../dhamma-vinaya/ati/an/04_fours/an04.055.than.ati.htm#p2">than</a>][<a href="../../../../dhamma-vinaya/bd/an/04_fours/an04.055.olds.bd.htm#p2">olds</a>]</span> "Yato me bhante Nakulamātā gahapatānī daharass'eva daharā ānītā||<br />
					nābhijānāmi Nakulamātaraɱ gahapatāniɱ manasā pi aticaritā,||<br />
					kuto pana kāyena.</p>

					<p class="f4">Iccheyyāma mayaɱ bhante diṭṭhe'va dhamme añña-maññaɱ passituɱ abhisamparāyañ ca añña-maññaɱ passitun" ti?|| ||</p>

					<p class="f4">Nakulamātā pi kho gahapatānī Bhagavantaɱ etad avoca:|| ||</p>

					<p class="f4">"Yatvāhaɱ bhante Nakulapituno gahapatissa daharass'eva daharā ānītā||<br />
					nābhijānāmi Nakulapitaraɱ gahapatiɱ manasā pi aticaritā,||<br />
					kuto pana kāyena.</p>

					<p class="f4">Iccheyyāma mayaɱ bhante diṭṭhe'va dhamme añña-maññaɱ passituɱ abhisamparāyañ ca añña-maññaɱ passitun" ti?|| ||</p>

					<p class="f4"><a id="pg62"><span class="f2 g"><b>[62]</b></span></a> "Ākaŋkheyyuɱ ce gahapatayo ubho jānipatayo diṭṭhe'va dhamme añña-maññaɱ passituɱ abhisamparāyañ ca añña-maññaɱ passituɱ,||<br />
					ubho ca assu samasaddhā||<br />
					samasīlā||<br />
					samacāgā||<br />
					samapaññā.</p>

					<p class="f4">Te diṭṭhe'va dhamme añña-maññaɱ passanti abhisamparāyañ ca añña-maññaɱ passantī" ti.|| ||</p>

					<p>&nbsp;</p>

					<p class="f4 ctr"> Ubho saddhā vadaññū ca saññatā dhammajīvino,||<br />
					Te honti jānipatayo añña-maññaɱ piyaɱvadā.|| ||</p>

					<p class="f4 ctr">Atthā sampacurā honti vāsatthaɱ upajāyati,||<br />
					Amittā dummanā honti ubhinnaɱ samasīlinaɱ.|| ||</p>

					<p class="f4 ctr">Idha dhammaɱ caritvāna samasīlabbatā ubho,||<br />
					Nandino deva-lokasmiɱ modanti kāma-kāmino ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>