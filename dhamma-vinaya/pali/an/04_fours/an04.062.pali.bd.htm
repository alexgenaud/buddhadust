<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 62. The Buddha teaches Anāthapiṇḍika four sorts of joy to be experienced by a householder: The joy of ownership, the joy of wealth, the joy of debtlessness, and the joy of blamelessness." />
<title>AN 4 62: Anana Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					VII. Pattakamma Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p62">Sutta 62</a></h4>

					<h1>Anaṇa Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p> <a id="pg69"><span class="f2 g"><b>[69]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.062.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.062.than.ati.htm#p1">than</a>][<a href="../../../../dhamma-vinaya/wp/an/04_fours/an04.062.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Atha kho Anāthapiṇḍiko gahapati yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Anāthapiṇḍikaɱ gahapatiɱ Bhagavā etad avoca:|| ||</p>

					<p class="f4">2. Cattār'imāni gahapati sukhāni adhigamanīyāni gihinā kāma-bhoginā kālena kālaɱ samayena samayaɱ upādāya.|| ||</p>

					<p class="f4">Katamāni cattāri?|| ||</p>

					<p class="f4">Atthi-sukhaɱ,||<br />
					bhoga-sukhaɱ,||<br />
					anaṇa-sukhaɱ,||<br />
					anavajja-sukhaɱ.|| ||</p>

					<p class="f4">3. Katamañ ca gahapati atthi-sukhaɱ?|| ||</p>

					<p class="f4">Idha gahapati kula-puttassa bhogā honti
					uṭṭhānaviriyādhigatā bāhā-bala-paricitā sedāvakkhittā dhammikā dhamma-laddhā.|| ||</p>

					<p class="f4">So — bhogā me atthi uṭṭhānaviriyādhigatā bāhā-bala-paricitā sedāvakkhittā dhammikā dhamma-laddhā ti — adhigacchati sukhaɱ,||<br />
					adhigacchati somanassaɱ.|| ||</p>

					<p class="f4">Idaɱ vuccati gahapati atthisukhaɱ.|| ||</p>

					<p class="f4">4. Katamañ ca gahapati bhoga-sukhaɱ?|| ||</p>

					<p class="f4">Idha gahapati kula-putto uṭṭhāna-viriyādhigatehi bhogehi bāhā-bala-paricitehi sedāvakkhittehi dhamm'ikehi dhamma-laddhehi bhoge ca bhuñjati,||<br />
					puññāni ca karoti.|| ||</p>

					<p class="f4">So — uṭṭhāna-viriyādhigatehi bhogehi bāhā-bala-paricitehi sedāvakkhittehi dhamm'ikehi dhamma-laddhehi bhoge ca bhuñjāmi puññāni ca karomī ti —||<br />
					adhigacchati sukhaɱ,||<br />
					adhigacchati somanassaɱ.|| ||</p>

					<p class="f4">Idaɱ vuccati gahapati bhoga-sukhaɱ.|| ||</p>

					<p class="f4">5. Katamañ ca gahapati anaṇa-sukhaɱ?|| ||</p>

					<p class="f4">Idha gahapati kula-putto na kassa kiñci dhāreti appaɱ vā bahuɱ vā.|| ||</p>

					<p class="f4">So — na kassaci kiñci dhāremi appaɱ vā bahuɱ vā ti —||<br />
					adhigacchati sukhaɱ,||<br />
					adhigacchati somanassaɱ.|| ||</p>

					<p class="f4">Idaɱ vuccati gahapati anaṇa-sukhaɱ.|| ||</p>

					<p class="f4">6. Katamañ ca gahapati anavajja-sukhaɱ?|| ||</p>

					<p class="f4">Idha gahapati ariya-sāvako||<br />
					anavajjena kāya-kammena samannāgato hoti,||<br />
					anavajjena vacī-kammena samannāgato hoti,||<br />
					anavajjena mano-kammena samannāgato hoti.|| ||</p>

					<p class="f4">So — <a id="pg70"><span class="f2 g"><b>[70]</b></span></a> anavajjen'amhi kāya-kammena samannāgato,||<br />
					anavajjena vacī-kammena samannāgato,||<br />
					anavajjena mano-kammena samannāgato ti —||<br />
					adhigacchati sukhaɱ,||<br />
					adhigacchati somanassaɱ.|| ||</p>

					<p class="f4">Idaɱ vuccati gahapati anavajja-sukhaɱ.|| ||</p>

					<p class="f4">Imāni kho gahapati cattāri sukhāni adhigamanīyāni gihinā kāma-bhoginā kālena kālaɱ samayena samayaɱ upādāyāti.|| ||</p>

					<p>&nbsp;</p>

					<p class="f4 ctr">Anaṇaɱ-sukhaɱ ñatvāna atho atthi-sukhaɱ sare,||<br />
					Bhuñjaɱ bhoga sukhaɱ macco tatho paññā vipassati.|| ||</p>

					<p class="f4 ctr">Vipassamāno jānāti ubho bhāge sumedhaso,||<br />
					Anavajja-sukhass'etaɱ kalaɱ nāgghati soḷasin ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>