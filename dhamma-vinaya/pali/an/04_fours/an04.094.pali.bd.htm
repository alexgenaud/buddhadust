<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 94. The Buddha describes four sorts of persons classified according to their attainment of centered internal calm and insight into things of higher wisdom. This sutta points to the lines of investigation which should be pursued to overcome deficiencies." />
<title>AN 4 94: Tatiya Samadhi Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aṅguttara Nikāya<br />
					Catukka Nipāta<br />
					X: Asura Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p94">Sutta 94</a></h4>

					<h1>Tatiya Samādhi Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg93"><span class="f2 g"><b>[93]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/ati/an/04_fours/an04.094.than.ati.htm#p1">than</a>][<a href="../../../../dhamma-vinaya/pts/an/04_fours/an04.094.wood.pts.htm#p1">pts</a>][<a href="../../../../dhamma-vinaya/bd/an/04_fours/an04.094.olds.bd.htm#p1">Olds</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattāro'me bhikkhave puggalā santo saṅvijj'amānā lokasmiɱ.|| ||</p>

					<p class="f4">Katame cattāro?|| ||</p>

					<p class="f4">Idha, bhikkhave, ekacco puggalo lābhī hoti ajjhattaɱ ceto-samathassa,||<br />
					na lābhī adhipaññā-dhamma-vipassanāya.|| ||</p>

					<p class="f4">Idha <a id="pg94"><span class="f2 g"><b>[94]</b></span></a> pana bhikkhave ekacco puggalo lābhī hoti adhipaññā-dhamma-vipassanāya,||<br />
					na lābhī ajjhattaɱ ceto-samathassa.|| ||</p>

					<p class="f4">Idha pana bhikkhave ekacco puggalo n'eva lābhī hoti ajjhattaɱ ceto-samathassa,||<br />
					na lābhī adhipaññā-dhamma-vipassanāya.|| ||</p>

					<p class="f4">Idha pana bhikkhave ekacco puggalo lābhī c'eva hoti ajjhattaɱ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">Ime kho bhikkhave cattāro puggalā santo saṅvijj'amānā lokasmin ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Tatra, bhikkhave, yvāyaɱ puggalo lābhī ajjhattaɱ ceto-samathassa,||<br />
					na lābhī adhipaññā-dhamma-vipassanāya,||<br />
					tena bhikkhave puggalena yvāyaɱ puggalo lābhī adhipaññā-dhamma-vipassanāya,||<br />
					so upasaṅkamitvā evam assa vacanīyo:|| ||</p>

					<p class="f4">Kathaɱnu kho āvuso saṅkhārā daṭṭhabbā?|| ||</p>

					<p class="f4">Kathaɱ saṅkhārā sammasitabbā?|| ||</p>

					<p class="f4">Kathaɱ saṅkhārā vipassitabbāti?|| ||</p>

					<p class="f4">Tassa so yathādiṭṭhaɱ yathāviditaɱ vyākaroti:|| ||</p>

					<p class="f4">"Evaɱ kho āvuso sāṅkhārā daṭṭhabbā,||<br />
					evaɱ saṅkhārā sammasitabbā,||<br />
					evaɱ saṅkhārā vipassitabbā" ti.|| ||</p>

					<p class="f4">So aparena samayena lābhī c'eva hoti ajjhattaɱ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Tatra, bhikkhave, yvāyaɱ puggalo lābhī adhipaññā-dhamma-vipassanāya,||<br />
					na lābhī ajjhattaɱ ceto-samathassa||<br />
					tena bhikkhave puggalena yvāyaɱ puggalo lābhī ajjhattaɱ ceto-samathassa,||<br />
					so upasaṅkamitvā evam assa vacanīyo:|| ||</p>

					<p class="f4">"Kathaɱ nu kho āvuso cittaɱ saṇṭhapetabbaɱ?|| ||</p>

					<p class="f4">Kathaɱ cittaɱ sannisādetabbaɱ?|| ||</p>

					<p class="f4">Kathaɱ cittaɱ ekodi kattabbaɱ?|| ||</p>

					<p class="f4">Kathaɱ cittaɱ samādahātabban ti?.|| ||</p>

					<p class="f4">"Tassa so yathādiṭṭhaɱ yathāviditaɱ vyākaroti:|| ||</p>

					<p class="f4">"Evaɱ kho āvuso cittaɱ saṇṭhapetabbaɱ,||<br />
					evaɱ cittaɱ sannisādetabbaɱ,||<br />
					evaɱ cittaɱ ekodikattabbaɱ,||<br />
					evaɱ cittaɱ samādahātabban" ti.|| ||</p>

					<p class="f4">So aparena samayena lābhī c'eva hoti adhipaññā-dhamma-vipassanāya,||<br />
					lābhī ca ajjhattaɱ ceto-samathassa.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Tatra, bhikkhave, yvāyaɱ puggalo n'eva lābhī ca ajjhattaɱ ceto-samathassa,||<br />
					na lābhī adhipaññā-dhamma-vipassanāya,||<br />
					tena bhikkhave puggalena yvāyaɱ puggalo lābhī c'eva ajjhattaɱ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">So upasaṅkamitvā evam assa vacanīyo:|| ||</p>

					<p class="f4">"Kathaɱ nu kho āvuso cittaɱ saṇṭhapetabbaɱ?|| ||</p>

					<p class="f4">Kathaɱ cittaɱ sannisādetabbaɱ?|| ||</p>

					<p class="f4">Kathaɱ cittaɱ ekodi kattabbaɱ?|| ||</p>

					<p class="f4">Kathaɱ cittaɱ samādahātabbaɱ?|| ||</p>

					<p class="f4">Kathaɱ saṅkhārā daṭṭhabbā?|| ||</p>

					<p class="f4">Kathaɱ saṅkhārā sammasitabbā?|| ||</p>

					<p class="f4">Kathaɱ saṅkhārā vipassitabbā" ti?|| ||</p>

					<p class="f4">Tassa so yathādiṭṭhaɱ yathāviditaɱ vyākaroti:|| ||</p>

					<p class="f4">"Evaɱ kho āvuso cittaɱ saṇṭhapetabbaɱ,||<br />
					evaɱ cittaɱ sannisādetabbaɱ,||<br />
					evaɱ cittaɱ ekodi kattabbaɱ,||<br />
					evaɱ cittaɱ samādahātabbaɱ,||<br />
					evaɱ saṅkhārā daṭṭhabbā,||<br />
					evaɱ saṅkhārā sammasitabbā||<br />
					evaɱ saṅkhārā vipassitabbā" ti.|| ||</p>

					<p class="f4">So aparena <a id="pg95"><span class="f2 g"><b>[95]</b></span></a> samayena lābhī c'eva hoti ajjhattaɱ ceto-samathassa,||<br />
					lābhī ca adhipaññā-dhamma-vipassanāya.|| ||</p>

					<p class="f4">Tatra, bhikkhave, yvāyaɱ puggalo lābhī c'eva hoti ajjhattaɱ ceto-samathassa,||<br />
					lābhī ca adhipaññā-dhamma-vipassanāya,||<br />
					tena bhikkhave puggalena tesu yeva kusalesu dhammesu patiṭṭhāya uttariɱ āsavānaɱ khayāya yogo karaṇīyo.|| ||</p>

					<p class="f4">Ime kho bhikkhave cattāro puggalā santo saṅvijj'amānā lokasmin ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>