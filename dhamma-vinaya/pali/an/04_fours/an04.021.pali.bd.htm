<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 21. Shortly after his enlightenment Gotama sees no person to whom he should pay reverance and serve. Seeing danger in this situation he decides to place the Dhamma in this position." />
<title>AN 4 21: Pathama Uruvela Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aṅguttara Nikāya<br />
					4. Catukka Nipāta<br />
					III. Uruvelā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p21">Sutta 21</a></h4>

					<h1>Paṭhama Uruvela Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg20"><span class="f2 g"><b>[20]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.021.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.021.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvaṭṭhiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Ekam idāhaṃ bhikkhave samayaṃ Uruvelāyaṃ viharāmi najjā Nerañjarāya tīre Ajapāla-nigrodhe paṭham-ā-bhisambuddho.|| ||</p>

					<p class="f4">Tassa mayhaṃ bhikkhave raho-gatassa patisallīnassa evaṃ cetaso parivitakko udapādi:|| ||</p>

					<p class="f4">Dukkhaṃ kho agāravo viharati appatisso.|| ||</p>

					<p class="f4">Kin nu kho ahaṃ samaṇaṃ vā brāhmaṇaṃ vā sakkatvā garukatvā upanissāya vihareyyan ti?|| ||</p>

					<p class="f4">Tassa mayhaṃ bhikkhave etad ahosi:|| ||</p>

					<p class="f4">Aparipūrassa kho ahaṃ sīla-k-khandhassa pāripūriyā aññaṃ samaṇaṃ vā brāhmaṇaṃ vā sakkatvā garukatvā upanissāya vihareyyaṃ,||<br />
					na kho panāhaṃ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaṃ samaṇaṃ vā brāhmaṇaṃ vā attanā sīla-sampannataraṃ yam ahaṃ sakkatvā garukatvā upanissāya vihareyyaṃ.|| ||</p>

					<p class="f4">Aparipūrassa kho ahaṃ samādhi-k-khandhassa pāripūriyā aññaṃ samaṇaṃ vā brāhmaṇaṃ vā sakkatvā garukatvā upanissāya vihareyyaṃ,||<br />
					na kho panāhaṃ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaṃ samaṇaṃ vā brāhmaṇaṃ vā attanā samādhi sampannataraṃ yam ahaṃ sakkatvā garukatvā upanissāya vihareyyaṃ.|| ||</p>

					<p class="f4">Aparipūrassa kho ahaṃ paññā-k-khandhassa pāripūriyā aññaṃ samaṇaṃ vā brāhmaṇaṃ vā sakkatvā garukatvā upanissāya vihareyyaṃ,||<br />
					na kho panāhaṃ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaṃ samaṇaṃ vā brāhmaṇaṃ vā attanā paññā-sampannataraṃ yam ahaṃ sakkatvā garukatvā upanissāya vihareyyaṃ.|| ||</p>

					<p class="f4">Aparipūrassa kho ahaṃ vimutti-k-khandhassa pāripūriyā aññaṃ samaṇaṃ vā brāhmaṇaṃ vā sakkatvā garukatvā upanissāya vihareyyaṃ,||<br />
					na kho panāhaṃ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaṃ samaṇaṃ vā brāhmaṇaṃ vā attanā vimutti-sampannataraṃ yam ahaṃ sakkatvā garukatvā upanissāya vihareyyan ti.|| ||</p>

					<p class="f4">Tassa mayhaṃ bhikkhave etad ahosi:|| ||</p>

					<p class="f4">Yan nūn-ā-haṃ yo pāyaṃ dhammo mayā abhisambuddho tam eva dhammaṃ sakkatvā garukatvā upanissāya vihareyyan ti?|| ||</p>

					<p class="f4">3. Atha kho bhikkhave Brahmā Sahampati mama cetasā <a id="pg21"><span class="f2 g"><b>[21]</b></span></a> ceto-parivitakkaṃ ñāya,||<br />
					seyyathā pi nāma balavā puriso samamiñjitaṃ vā bāhaṃ pasāreyya,||<br />
					pasāritaṃ vā bāhaṃ sammiñjeyya,||<br />
					evam evaṃ Brahmaloke antara-hito mama purato pātu-r-ahosi.|| ||</p>

					<p class="f4">Atha kho bhikkhave Brahmā Sahampati ekaṃsaṃ uttarā-saṅgaṃ karitvā dakkhiṇaṃ jāṇumaṇḍalaṃ puthuviyaṃ nihanatvā yenāhaṃ ten'añjaliṃ panāmetvā maṃ etad avova:|| ||</p>

					<p class="f4">"Evam etaṃ Bhagavā||<br />
					evam etaṃ Sugata,||<br />
					ye pi te bhante ahesuṃ atītam addhānaṃ Arahanto Sammā-Sambuddhā||<br />
					te pi bhavanto dhammaṃ yeva sakkatvā garukatvā upanissāya vihariṃsu.|| ||</p>

					<p class="f4">Ye pi te bhante bhavisasanti anāgatam addhānaṃ Arahanto Sammā-Sambuddhā,||<br />
					te pi bhavanto dhammaṃ yeva sakkatvā garukatvā upanissāya viharanti.|| ||</p>

					<p class="f4">Bhagavā pi bhante etarahi arahaṃ Sammā-SamBuddho dhammaṃ yeva sakkatvā garukatvā upanissāya viharatūti.|| ||</p>

					<p class="f4">Idam avoca Brahmā Sahampati.|| ||</p>

					<p class="f4">Idaṃ vatvā athāparaṃ etad avoca:|| ||</p>

					<p>&nbsp;</p>

					<p class="f4 ctr">Ye c'abbhatītā sambuddhā ye ca buddhā anāgatā,||<br />
					Yo c'etarahi sambuddho bahunnaṃ sokanāsano.|| ||</p>

					<p class="f4 ctr">Sabbe Sad'Dhamma-garuno vihaṃsu viharanti ca,||<br />
					Atho pi viharissanti esā Buddhāna dhammatā.|| ||</p>

					<p class="f4 ctr">Tasmā hi attha-kāmena mahantam abhikaṅkhatā,||<br />
					Sad'Dhammo garukātabbo saraṃ Buddhāna sāsanan ti.|| ||</p>

					<p>&nbsp;</p>

					<p class="f4">Idam avoca bhikkhave Brahmā Sahampati.|| ||</p>

					<p class="f4">Idaṃ vatvā maṃ abhivādetvā padakkhiṇaṃ katvā tatth'eva antara-dhāyī.|| ||</p>

					<p class="f4">Atha khv'āhaṃ bhikkhave Brahṃuno ca ajjhesanaṃ viditvā attano ca paṭirūpaṃ,||<br />
					yo pāyaṃ dhammo mayā abhisambuddho tam eva dhammaṃ sakkatvā garukatvā upanissāya vihāsiṃ.|| ||</p>

					<p class="f4">Yato ca kho bhikkhave saṅgho pi mahattena samannāgato atha me saṅghe pi tibba gāravo ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>