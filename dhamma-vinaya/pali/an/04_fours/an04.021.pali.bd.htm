<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 21. Shortly after his enlightenment Gotama sees no person to whom he should pay reverance and serve. Seeing danger in this situation he decides to place the Dhamma in this position." />
<title>AN 4 21: Pathama Uruvela Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					III. Uruvelā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p21">Sutta 21</a></h4>

					<h1>Paṭhama Uruvela Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg20"><span class="f2 g"><b>[20]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.021.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.021.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvaṭṭhiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Ekam idāhaɱ bhikkhave samayaɱ Uruvelāyaɱ viharāmi najjā Nerañjarāya tīre Ajapāla-nigrodhe paṭham-ā-bhisambuddho.|| ||</p>

					<p class="f4">Tassa mayhaɱ bhikkhave raho-gatassa patisallīnassa evaɱ cetaso parivitakko udapādi:|| ||</p>

					<p class="f4">Dukkhaɱ kho agāravo viharati appatisso.|| ||</p>

					<p class="f4">Kin nu kho ahaɱ samaṇaɱ vā brāhmaṇaɱ vā sakkatvā garukatvā upanissāya vihareyyan ti?|| ||</p>

					<p class="f4">Tassa mayhaɱ bhikkhave etad ahosi:|| ||</p>

					<p class="f4">Aparipūrassa kho ahaɱ sīla-k-khandhassa pāripūriyā aññaɱ samaṇaɱ vā brāhmaṇaɱ vā sakkatvā garukatvā upanissāya vihareyyaɱ,||<br />
					na kho pan'āhaɱ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaɱ samaṇaɱ vā brāhmaṇaɱ vā attanā sīla-sampannataraɱ yam ahaɱ sakkatvā garukatvā upanissāya vihareyyaɱ.|| ||</p>

					<p class="f4">Aparipūrassa kho ahaɱ samādhi-k-khandhassa pāripūriyā aññaɱ samaṇaɱ vā brāhmaṇaɱ vā sakkatvā garukatvā upanissāya vihareyyaɱ,||<br />
					na kho pan'āhaɱ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaɱ samaṇaɱ vā brāhmaṇaɱ vā attanā samādhi sampannataraɱ yam ahaɱ sakkatvā garukatvā upanissāya vihareyyaɱ.|| ||</p>

					<p class="f4">Aparipūrassa kho ahaɱ paññā-k-khandhassa pāripūriyā aññaɱ samaṇaɱ vā brāhmaṇaɱ vā sakkatvā garukatvā upanissāya vihareyyaɱ,||<br />
					na kho pan'āhaɱ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaɱ samaṇaɱ vā brāhmaṇaɱ vā attanā paññā-sampannataraɱ yam ahaɱ sakkatvā garukatvā upanissāya vihareyyaɱ.|| ||</p>

					<p class="f4">Aparipūrassa kho ahaɱ vimutti-k-khandhassa pāripūriyā aññaɱ samaṇaɱ vā brāhmaṇaɱ vā sakkatvā garukatvā upanissāya vihareyyaɱ,||<br />
					na kho pan'āhaɱ passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya aññaɱ samaṇaɱ vā brāhmaṇaɱ vā attanā vimutti-sampannataraɱ yam ahaɱ sakkatvā garukatvā upanissāya vihareyyan ti.|| ||</p>

					<p class="f4">Tassa mayhaɱ bhikkhave etad ahosi:|| ||</p>

					<p class="f4">Yan nūnāhaɱ yo pāyaɱ dhammo mayā abhisambuddho tam eva dhammaɱ sakkatvā garukatvā upanissāya vihareyyan ti?|| ||</p>

					<p class="f4">3. Atha kho bhikkhave Brahmā Sahampati mama cetasā <a id="pg21"><span class="f2 g"><b>[21]</b></span></a> ceto-parivitakkaɱ ñāya,||<br />
					seyyathā pi nāma balavā puriso samamiñjitaɱ vā bāhaɱ pasāreyya,||<br />
					pasāritaɱ vā bāhaɱ sammiñjeyya,||<br />
					evam evaɱ Brahmaloke antara-hito mama purato pātu-r-ahosi.|| ||</p>

					<p class="f4">Atha kho bhikkhave Brahmā Sahampati ekaɱsaɱ uttarā-saŋgaɱ karitvā dakkhiṇaɱ jāṇumaṇḍalaɱ puthuviyaɱ nihanatvā yen'āhaɱ ten'añjaliɱ panāmetvā maɱ etad avova:|| ||</p>

					<p class="f4">"Evam etaɱ Bhagavā||<br />
					evam etaɱ Sugata,||<br />
					ye pi te bhante ahesuɱ atītam addhānaɱ arahanto Sammā-Sambuddhā||<br />
					te pi bhavanto dhammaɱ yeva sakkatvā garukatvā upanissāya vihariɱsu.|| ||</p>

					<p class="f4">Ye pi te bhante bhavisasanti anāgatam addhānaɱ arahanto Sammā-Sambuddhā,||<br />
					te pi bhavanto dhammaɱ yeva sakkatvā garukatvā upanissāya viharanti.|| ||</p>

					<p class="f4">Bhagavā pi bhante etarahi arahaɱ Sammā-SamBuddho dhammaɱ yeva sakkatvā garukatvā upanissāya viharatūti.|| ||</p>

					<p class="f4">Idam avoca Brahmā Sahampati.|| ||</p>

					<p class="f4">Idaɱ vatvā athāparaɱ etad avoca:|| ||</p>

					<p>&nbsp;</p>

					<p class="f4 ctr">Ye c'abbhatītā sambuddhā ye ca buddhā anāgatā,||<br />
					Yo c'etarahi sambuddho bahunnaɱ sokanāsano.|| ||</p>

					<p class="f4 ctr">Sabbe Sad'Dhamma-garuno vihaɱsu viharanti ca,||<br />
					Atho pi vihari-s-santi esā Buddhāna dhammatā.|| ||</p>

					<p class="f4 ctr">Tasmā hi attha-kāmena mahantam abhikaŋkhatā,||<br />
					Sad'Dhammo garukātabbo saraɱ Buddhāna sāsanan ti.|| ||</p>

					<p>&nbsp;</p>

					<p class="f4">Idam avoca bhikkhave Brahmā Sahampati.|| ||</p>

					<p class="f4">Idaɱ vatvā maɱ abhivādetvā padakkhiṇaɱ katvā tatth'eva antara-dhāyī.|| ||</p>

					<p class="f4">Atha khvāhaɱ bhikkhave Brahɱuno ca ajjhesanaɱ viditvā attano ca paṭirūpaɱ,||<br />
					yo pāyaɱ dhammo mayā abhisambuddho tam eva dhammaɱ sakkatvā garukatvā upanissāya vihāsiɱ.|| ||</p>

					<p class="f4">Yato ca kho bhikkhave saŋgho pi mahattena samannāgato atha me saŋghe pi tibba gāravo ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>