<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 10. The Buddha explains the way that sense pleasures, existence, opinions and blindness are yokes to the constant round of rebirths." />
<title>AN 4 10: Yoga Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					IV. Catukka Nipāta<br />
					I. Bhaṇḍagāma Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p10">Sutta 10</a></h4>

					<h1>Yoga Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg10"><span class="f2 g"><b>[10]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.010.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.010.than.ati.htm#p1">than</a>][<a href="../../../../dhamma-vinaya/bd/an/04_fours/an04.010.olds.bd.htm#p1">olds</a>][<a href="../../../../dhamma-vinaya/wp/an/04_fours/an04.010.bodh.wp.htm#p1">bodh</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Vajjīsu viharati Bhaṇḍagāme.|| ||</p>

					<p class="f4">Tratr kho Bhagavā bhikkhū āmantesti:|| ||</p>

					<p class="f4">Bhikkhavo ti.|| ||</p>

					<p class="f4">Bhadante ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">Cattāro'me bhikkhave yogā.|| ||</p>

					<p class="f4">Katame cattāro?|| ||</p>

					<p class="f4">Kāma-yogo,||<br />
					bhava-yogo,||<br />
					diṭṭhi-yogo,||<br />
					avijjā-yogo.|| ||</p>

					<p class="f4">Katamo ca bhikkhave kāma-yogo?|| ||</p>

					<p class="f4">Idha, bhikkhave, ekacco kāmānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa kāmānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ appajānato yo kāmesu kāmarāgo kāmanandi kāmasineho kāmamucchā kāmapipāsā kāma-pariḷāho kāmajjhosānaɱ kāma-taṇhā sānuseti.|| ||</p>

					<p class="f4">Ayaɱ vuccati bhikkhave kāma-yogo.|| ||</p>

					<p class="f4">Iti kāma-yogo.|| ||</p>

					<p class="f4">Bhava-yogo ca kathaɱ hoti?|| ||</p>

					<p class="f4">Idha, bhikkhave, ekacco bhavānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa bhavānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ appajānato yo bhavesu bhava-rāgo bhavanandi bhavasineho bhavamucchā bhavapipāsā bhavapariḷāho bhavajjhosānaɱ bhava-taṇhā sānuseti.|| ||</p>

					<p class="f4">Ayaɱ vuccati bhikkhave bhavayogo.|| ||</p>

					<p class="f4">Iti kāma-yogo, bhava-yogo.|| ||</p>

					<p class="f4">Diṭṭhi-yogo ca kathaɱ hoti?|| ||</p>

					<p class="f4">Idha, bhikkhave, ekacco diṭṭhīnaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa diṭṭhīnaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ appajānato <a id="pg11"><span class="f2 g"><b>[11]</b></span></a> yo diṭṭhisu diṭṭhirāgo diṭṭhinandi diṭṭhisineho diṭṭhimucchā diṭṭhipipāsā diṭṭhipariḷāho diṭṭhiajjhosānaɱ diṭṭhitaṇhā sānuseti.|| ||</p>

					<p class="f4">Ayaɱ vuccati bhikkhave diṭṭhi-yogo.|| ||</p>

					<p class="f4">Iti kāma-yogo, bhava-yogo, diṭṭhi-yogo.|| ||</p>

					<p class="f4">Avijjā-yogo ca kathaɱ hoti?|| ||</p>

					<p class="f4">Idha, bhikkhave, ekacco channaɱ phass'āyatanānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ na-p-pajānāti.|| ||</p>

					<p class="f4">Tassa channaɱ phass'āyatanānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ appajānato yā chasu phassāyatanesu avijjā aññāṇaɱ sānuseti.|| ||</p>

					<p class="f4">Ayaɱ vuccati bhikkhave avijjā-yogo.|| ||</p>

					<p class="f4">Iti kāma-yogo, bhava-yogo, diṭṭhi-yogo,
					avijjā-yogo.|| ||</p>

					<p class="f4">Saɱyutto pāpakehi akusalehi dhammehi saɱkilesehi pono-bhavikehi sadarehi dukkha-vipākehi āyatiɱ jāti-jarā-maraṇikehi,||<br />
					tasmā ayogakkhemī ti vuccati.|| ||</p>

					<p class="f4">Ime kho bhikkhave cattāro yogā.|| ||</p>

					<p>&nbsp;</p>

					<hr class="demi" />

					<p>&nbsp;</p>

					<p class="f4">2. Cattāro'me bhikkhave visaɱyogā.|| ||</p>

					<p class="f4">Katame cattāro?|| ||</p>

					<p class="f4">Kāma-yoga-visaɱ-yogo,||<br />
					bhava-yoga-visaɱ-yogo,||<br />
					diṭṭhi-yoga-visaɱ-yogo,||<br />
					avijjā-yoga-visaɱ-yogo.|| ||</p>

					<p class="f4">Katamo ca bhikkhave kāma-yoga-visaɱ-yogo?|| ||</p>

					<p class="f4">Idha, bhikkhave, ekacco kāmānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa kāmānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānato yo kāmesu kāmarāgo kāmanandi kāmasineho kāmamucchā kāmapipāsā kāma-pariḷāho kāmajjhosānaɱ kāma-taṇhā sā nānuseti.|| ||</p>

					<p class="f4">Ayaɱ vuccati bhikkhave kāma-yoga-visaɱ-yogo.|| ||</p>

					<p class="f4">Iti kāma-yoga-visaɱ-yogo.|| ||</p>

					<p class="f4">Bhavayoga-visaɱ-yogo ca kathaɱ hoti?|| ||</p>

					<p class="f4">Idha, bhikkhave, ekacco bhavānaɱ samudayañ ca atthagamañ ca assādañ ca ādinavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa bhavānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānato yo bhavesu bhava-rāgo bhavanandi bhavasineho bhavamucchā bhavapipāsā bhavapariḷāho bhavajjhosānaɱ bhava-taṇhā sā nānuseti.|| ||</p>

					<p class="f4">Ayaɱ vuccati bhikkhave bhava-yoga-visaɱ-yogo.|| ||</p>

					<p class="f4">Iti kāma-yoga-visaɱ-yogo, bhava-yoga-visaɱ-yogo.|| ||</p>

					<p class="f4">Diṭṭhiyoga-visaɱ-yogo ca kathaɱ hoti?|| ||</p>

					<p class="f4">Idha, bhikkhave, ekacco diṭṭhīnaɱ samudayañ ca atthagamañ ca assādañ ca ādīnavañ ca <a id="pg12"><span class="f2 g"><b>[12]</b></span></a> nissaraṇañ ca yathā-bhūtaɱ pajānāti.|| ||</p>

					<p class="f4">Tassa diṭṭhīnaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānano yo diṭṭhīsu diṭṭhirāgo diṭṭhinandi diṭṭhimucchā diṭṭhipipāsā diṭṭhipariḷāho diṭṭhiajjhosānaɱ diṭṭhitaṇhā sā nānuseti.|| ||</p>

					<p class="f4">Ayaɱ vuccati bhikkhave diṭṭhi-yoga-visaɱ-yogo.|| ||</p>

					<p class="f4">Iti kāma-yoga-visaɱ-yogo, bhava-yoga-visaɱ-yogo, diṭṭhi-yoga-visaɱ-yogo.|| ||</p>

					<p class="f4">Avijjāyoga-visaɱ-yogo ca kathaɱ hoti?|| ||</p>

					<p class="f4">Idha, bhikkhave, ekacco channaɱ phass'āyatanānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānāti.|| ||</p>

					<p class="f4">Tassa channaɱ phass'āyatanānaɱ samudayañ ca atthagamañ ca assādañ ca ādīnavañ ca nissaraṇañ ca yathā-bhūtaɱ pajānato yā chasu phassāyatanesu avijjā aññāṇaɱ sā nānuseti.|| ||</p>

					<p class="f4">Ayaɱ vuccati bhikkhave avijjā-yoga-visaɱ-yogo.|| ||</p>

					<p class="f4">Iti kāma-yoga-visaɱ-yogo, bhava-yoga-visaɱ-yogo, diṭṭhi-yoga-visaɱ-yogo, avijjā-yoga-visaɱ-yogo.|| ||</p>

					<p class="f4">Visaɱyutto pāpakehi akusalehi dhammehi saɱkilesikehi pono-bhavikehi sadarehi
					dukkha-vipākehi āyatiɱ jāti-jarā-maraṇikehi tasmā yogakkhemī ti vuccati.|| ||</p>

					<p class="f4">Ime kho bhikkhave cattāro visaɱyogā ti.|| ||</p>

							<p class="f4 in2">Kāma-yogena saɱyuttā bhava-yogena cūbhayaɱ,||<br />
							Diṭṭhi-yogena saɱyuttā avijjāya purakkhatā,||<br />
							Sattā gacchanti saɱsāraɱ jāti-maraṇa-gāmino.||<br />
							Ye ca kāme pariññāya bhava-yogañ ca sabbaso,||<br />
							Diṭṭhi-yogaɱ samuhacca avijjañ ca virājayaɱ,||<br />
							Sabba-yoga-visaɱyuttā te ve yogā ti gāmuno ti.|| ||</p>

					<p class="fp3 ctr">Bhaṇḍagāma Vaggo Paṭhamo.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>