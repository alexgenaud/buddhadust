<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 48. The Buddha bestows high praise on Visakha for teaching Dhamma with great skill." />
<title>AN 4 48: Visakha Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					V. Rohitassa Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p48">Sutta 48</a></h4>

					<h1>Visākha Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg51"><span class="f2 g"><b>[51]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.048.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvaṭṭhiyaɱ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayen'āyasmā Visākho Pañcāliputto upaṭṭhāna-sālāyaɱ bhikkhū dhammiyā kathāya sandasseti sam-ā-dapeti samuttejeti sampahaɱseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāya.|| ||</p>

					<p class="f4">Atha kho Bhagavā sāyaṇha-samayaɱ patisallānā vuṭṭhito yen'upaṭṭhānasālā ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Nisajja kho Bhagavā bhikkhū āmantesi:|| ||</p>

					<p class="f4">"Ko nu kho bhikkhave upaṭṭhāna-sālāyaɱ bhikkhū dhammiyā kathāya sandasseti sam-ā-dapeti samuttejeti sampahaɱseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā" ti?|| ||</p>

					<p class="f4">"Āyasmā bhante Visākho Pañcāliputto upaṭṭhāna-sālāyaɱ bhikkhū dhammiyā kathāya sandasseti sam-ā-dapeti samuttejeti sampahaɱseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā" ti.|| ||</p>

					<p class="f4">Atha kho Bhagavā āyasmantaɱ Visākhaɱ Pañcāliputtaɱ etad avoca:|| ||</p>

					<p class="f4">"Sādhu sādhu visākha,||<br />
					sādhu kho tvaɱ Visākha bhikkhū dhammiyā kathāya sandassesi samādapesi samuttejesi sampahaɱsesi poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā" ti.|| ||</p>

					      <p class="f4 in2">Nābhāsa-mānaɱ jānanti missaɱ bālehi paṇḍitaɱ,||<br />
							Bhāsamānañ ca jānanti desentaɱ amataɱ padaɱ.|| ||</p>

					      <p class="f4 in2">Bhāsaye jotaye dhammaɱ paggaṇhe isinaɱ dhajaɱ,||<br />
							Subhāsitadhajā isayo dhammo hi isinaɱ dhajo ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>