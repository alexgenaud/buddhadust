<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 30. The Buddha visits a Wanderer's park and teaches the four paths of good form that are ancient, long standing, traditional, primeval, pure and unadulterated, unconfused, respected by the wise, and he adds emphasis by showing that disparaging these four subjects one to ridicule." />
<title>AN 4 30: Paribbajaka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr"><i>Aṅguttara Nikāya<br />
					4. Catukka Nipāta<br />
					III. Uruvelā Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p30">Sutta 30</a></h4>

					<h1>Paribbājaka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p> <a id="pg29"><span class="f2 g"><b>[29]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.030.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.030.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Rājagahe viharati Gijjhakūṭe pabbate.|| ||</p>

					<p class="f4">Tena kho pana samayena sambahulā abhiññātā abhiññātā paribbājakā Sappiniyā tīre paribbājakārāme paṭivasanti.|| ||</p>

					<p class="f4">Seyyath'īdaṃ:||<br />
					Annabhāro||<br />
					Varadharo||<br />
					Sakuludāyī||<br />
					ca paribbājako aññe ca abhiññātā paribbājakā.|| ||</p>

					<p class="f4">Atha kho Bhagavā sāyaṇha-samayaṃ patisallānā vuṭṭhito yena Sappiniyā tīraṃ paribbājakārāmo ten'upasaṅkami.|| ||</p>

					<p class="f4">Upasaṅkamitvā paññatte āsane nisīdi.|| ||</p>

					<p class="f4">Nisajja kho Bhagavā te paribbājake etad avoca:|| ||</p>

					<p class="f4">2. "Cattār'imāni paribbājakā dhamma-padāni aggaññāni,||<br />
					<span class="f3"><a id="pg30"><span class="f2 g"><b>[30]</b></span></a></span>  rattaññāni,||<br />
					vaṃsaññāni,||<br />
					porāṇāni,||<br />
					asaṅkiṇṇāni,||<br />
					asaṅkiṇṇa-pubbni,||<br />
					na saṅkīyanti,||<br />
					na saṅkīyissanti,||<br />
					appatikuṭṭhāni samaṇehi brāhmaṇehi viññūhi|| ||</p>

					<p class="f4">Katamāni cattāri?|| ||</p>

					<p class="f4">Anabhijjhā paribbājakā dhamma-padaṃ aggaññaṃ,||<br />
					rattaññaṃ,||<br />
					vaṃsaññaṃ,||<br />
					porāṇaṃ,||<br />
					asaṅkiṇṇaṃ,||<br />
					asaṅkiṇṇapubbaṃ,||<br />
					na saṅkīyati,||<br />
					na saṅkīyissati,||<br />
					appatikuṭṭhaṃ samaṇehi brāhmaṇehi viññūhi.|| ||</p>

					<p class="f4">Avyāpādo paribbājakā dhamma-padaṃ aggaññaṃ,||<br />
					rattaññaṃ,||<br />
					vaṃsaññaṃ porāṇaṃ,||<br />
					asaṅkiṇṇaṃ,||<br />
					asaṅkiṇṇapubbaṃ,||<br />
					na saṅkīyati,||<br />
					na saṅkīyissati,||<br />
					appatikuṭṭhaṃ samaṇehi brāhmaṇehi viññūhi.|| ||</p>

					<p class="f4">Sammā-sati paribbājakā dhamma-padaṃ aggaññaṃ,||<br />
					rattaññaṃ,||<br />
					vaṃsaññaṃ,||<br />
					porāṇaṃ,||<br />
					asaṅkiṇṇaṃ,||<br />
					asaṅkiṇṇapubbaṃ,||<br />
					na saṅkīyati,||<br />
					na saṅkīyissati,||<br />
					appatikuṭṭhaṃ samaṇehi brāhmaṇehi viññūhi.|| ||</p>

					<p class="f4">Sammā-samādhi paribbājakā dhamma-padaṃ aggaññaṃ,||<br />
					rattaññaṃ,||<br />
					vaṃsaññaṃ,||<br />
					porāṇaṃ,||<br />
					asaṅkiṇṇaṃ,||<br />
					asaṅkiṇṇapubbaṃ,||<br />
					na saṅkīyati,||<br />
					na saṅkīyissati,||<br />
					appatikuṭṭhaṃ samaṇehi brāhmaṇehi viññūhi.|| ||</p>

					<p class="f4">Imāni kho paribbājakā cattāri dhamma-padāni aggaññāni,||<br />
					rattaññāni,||<br />
					vaṃsaññāni,||<br />
					porāṇāni,||<br />
					asaṅkiṇṇāni,||<br />
					asaṅkiṇṇa-pubbni,||<br />
					na saṅkīyanti,||<br />
					na saṅkīyissanti,||<br />
					appatikuṭṭhāni samaṇehi brāhmaṇehi viññūhī ti.|| ||</p>

					<p class="f4">3. Yo kho paribbājakā evaṃ vadeyya:|| ||</p>

					<p class="f4">'Aham etaṃ anabhijjhaṃ dhamma-padaṃ paccakkhāya abhijjhāluṃ kāmesu tibba-sārāgaṃ samaṇaṃ vā brāhmaṇaṃ vā paññāpessāmī' ti.|| ||</p>

					<p class="f4">taṃ ahaṃ tatth'eva vadeyyaṃ:|| ||</p>

					<p class="f4">'Etu!||<br />
					Vadatu!||<br />
					Vyāharatu!||<br />
					Passāmi'ssa ānubhāvan' ti.|| ||</p>

					<p class="f4">So vata paribbājakā anabhijjhaṃ dhamma-padaṃ paccakkhāya,||<br />
					abhijjhāluṃ kāmesu tibba-sārāgaṃ samaṇaṃ vā brāhmaṇaṃ vā paññāpessatī ti n'etaṃ ṭhānaṃ vijjati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo kho paribbājakā evaṃ vadeyya:|| ||</p>

					<p class="f4">'Ahame taṃ avyāpādaṃ dhamma-padaṃ paccakkhāya vyāpanna-cittaṃ padu-ṭ-ṭhamana-saṅkappaṃ samaṇaṃ vā brāhmaṇaṃ vā paññāpessāmī' ti.|| ||</p>

					<p class="f4">taṃ ahaṃ tattha evaṃ vadeyyaṃ:|| ||</p>

					<p class="f4">'Etu!||<br />
					Vadatu!||<br />
					Vyāharatu!||<br />
					Passāmi'ssa ānubhāvan' ti.|| ||</p>

					<p class="f4">So vata paribbājakā avyāpādaṃ dhamma-padaṃ paccakkhāya,||<br />
					vyāpanna-cittaṃ padu-ṭ-ṭhamana-saṅkappaṃ samaṇaṃ vā brāhmaṇaṃ vā paññāpessatī ti n'etaṃ ṭhānaṃ vijjati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo kho paribbājakā evaṃ vadeyya:|| ||</p>

					<p class="f4">'Ahame taṃ sammā-satiṃ dhamma-padaṃ paccakkhāya,||<br />
					muṭṭha-s-satiṃ asampajānaṃ samaṇaṃṃ vā brāhmaṇaṃ vā paññāpessāmī' ti.|| ||</p>

					<p class="f4">taṃ ahaṃ tattha evaṃ vadeyyaṃ:|| ||</p>

					<p class="f4">'Etu!||<br />
					Vadatu!||<br />
					Vyāharatu!||<br />
					Passāmi'ssa ānubhāvan' ti.|| ||</p>

					<p class="f4">So vata paribbājakā sammā-satiṃ dhamma-padaṃ paccakkhāya,||<br />
					muṭṭha-s-satiṃ asampajānaṃ samaṇaṃ vā brāhmaṇaṃ vā paññāpessatīti n'etaṃ ṭhānaṃ vijjati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yo kho paribbājakā evaṃ vadeyya:|| ||</p>

					<p class="f4">'Ahame taṃ sammā-samādhiṃ dhamma-padaṃ paccakkhāya asamāhitaṃ vibbhanta-cittaṃ samaṇaṃ vā brāhmaṇaṃ vā paññāpessāmī ti.|| ||</p>

					<p class="f4">taṃ ahaṃ tattha evaṃ vadeyyaṃ:|| ||</p>

					<p class="f4">'Etu!||<br />
					Vadatu!||<br />
					<span class="f3"><a id="pg31"><span class="f2 g"><b>[31]</b></span></a></span> Vyāharatu!||<br />
					Passāmi'ssa ānubhāvan' ti.|| ||</p>

					<p class="f4">So vata paribbājakā sammā-samādhiṃ dhamma-padaṃ paccakkhāya asamāhitaṃ vibbhanta-cittaṃ samaṇaṃ vā brāhmaṇaṃ vā paññāpessatī ti n'etaṃ ṭhānaṃ vijjati.|| ||</p>

					<p class="f4">4. Yo kho paribbājakā imāni cattāri dhamma-padāni garahitabbaṃ paṭikkositabbaṃ maññeyya,||<br />
					tassa diṭṭhe'va dhamme cattāro saha-dhammikā vādānupātā gārayhā ṭhānā agacchanti.|| ||</p>

					<p class="f4">Katame cattāro?|| ||</p>

					<p class="f4">Anabhijajhañ ce bhavaṃ dhamma-padaṃ garahati,||<br />
					paṭikkosati||<br />
					ye ca hi abhijajhālū kāmesu tibba-sāragā samaṇa-brāhmaṇā,||<br />
					te bhoto pujjā||<br />
					te bhoto pāsaṃsā.|| ||</p>

					<p class="f4">Avyāpādañ ce bhavaṃ dhamma-padaṃ garahati,||<br />
					paṭikkosati||<br />
					ye ca hi vyāpanna-cittā padu-ṭ-ṭhamana-saṅkappā samaṇa-brāhmaṇā||<br />
					te bhoto pujjā||<br />
					te bhoto pāsaṃsā.|| ||</p>

					<p class="f4">Sammā-satiñ ce bhavaṃ dhamma-padaṃ garahati,||<br />
					paṭikkosati||<br />
					ye ca hi muṭṭhassatī asampajānā samaṇa-brāhmaṇā,||<br />
					te bhoto pujjā||<br />
					te bhoto pāsaṃsā.|| ||</p>

					<p class="f4">Sammā-samādhiñ ce bhavaṃ dhamma-padaṃ garahati,||<br />
					paṭikkosati||<br />
					ye ca hi asamāhitā vibbhanta-cittā samaṇa-brāhmaṇā||<br />
					te bhoto pujjā||<br />
					te bhoto pāsaṃsā.|| ||</p>

					<p class="f4">5. Yo kho paribbājakā imāni cattāri dhamma-padāni garahitabbaṃ paṭikkositabbaṃ maññeyya,||<br />
					tassa diṭṭhe'va dhamme ime cattāro saha-dhammikā vādānupātā gārayhā ṭhānā āgacchanni.|| ||</p>

					<p class="f4">Ye pi te paribbājakā ahesuṃ Ukkalā Vassaṃ Bhaññā ahetu-vādā,||<br />
					akiriya-vādā,||<br />
					n'atthika-vādā.|| ||</p>

					<p class="f4">Te pi imāni cattāri dhamma-padāni na garahitabbaṃ na paṭikkositabbaṃ amaññiṃsu.|| ||</p>

					<p class="f4">Taṃ kissa hetu?|| ||</p>

					<p class="f4">Nindābyārosā-upārambha-bhayāti.|| ||</p>

					<p>&nbsp;</p>

					<p class="f4 ctr">Avyāpanno sadā sato ajjhattaṃ susamāhito,||<br />
					Abhijjhā-vinaye sikkhaṃ appamatto ti vuccatī ti.|| ||</p>

					<p>&nbsp;</p>

					<p class="fp3 ctr">Uruvela Vaggo Tatiyo.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>