<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 163. Four paths to the eradication of the corrupting influences: the unpleasant slow path to higer knowledge; the unpleasant fast path to higher knowledge, the pleasant slow path to higher knowledge, and the pleasant swift path to higher knowledge." />
<title>AN 4 163: Tatiya Paṭipada Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />
<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Catukka Nipāta<br />
					XVII: Paṭipadā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p163">Sutta 163</a></h4>

					<h1>Tatiya Paṭipadā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.163.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.163.than.ati.htm#p1">than</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Catasso imā bhikkhave paṭipadā.|| ||</p>

					<p class="f4">Katamā catasso?|| ||</p>

					<p class="f4">Dukkhā-paṭipadā dandh-ā-bhiññā,||<br />
					dukkhā paṭipadā khippābhiññā,||<br />
					sukhā paṭipadā dandh-ā-bhiññā,||<br />
					sukhā paṭipadā khippābhiññā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">2. Katamā ca bhikkhave dukkhā paṭipadā dandh-ā-bhiññā?|| ||</p>

					<p class="f4">Idha, bhikkhave, bhikkhu asubhānupassī kāye viharati||<br />
					āhāre paṭikkula-saññī||<br />
					sabba-loke anabhirata-saññī||<br />
					sabba-saṅkhāresu anccānupassī.|| ||</p>

					<p class="f4">Maraṇa-saññā kho panassa ajjhattaṃ sūpaṭṭhitā hoti.|| ||</p>

					<p class="f4">So imāni pañca sekha-balāni upanissāya viharati:|| ||</p>

					<p class="f4">Saddhā-balaṃ,||<br />
					hiri-balaṃ,||<br />
					ottappa-balaṃ,||<br />
					<a id="pg151"><span class="f2 g"><b>[151]</b></span></a> viraya-balaṃ,||<br />
					paññā-balaṃ.|| ||</p>

					<p class="f4">Tass'imāni pañc'indriyāni mūdūni pātu-bhavanti:|| ||</p>

					<p class="f4">Saddh'indriyaṃ,||<br />
					viriy'indriyaṃ,||<br />
					sat'indriyaṃ,||<br />
					samādh'indriyaṃ,||<br />
					paññ'indriyaṃ.|| ||</p>

					<p class="f4">So imesaṃ pañcannaṃ indriyānaṃ muduttā dandhaṃ ānantariyaṃ pāpuṇāti āsavānaṃ khayāya.|| ||</p>

					<p class="f4">Ayaṃ vuccati bhikkhave dukkhā paṭipadā dandh-ā-bhiññā.|| ||</p>

					<p class="ctr c">&#9632;</p>

					<p class="f4">3. Katamā ca bhikkhave dukkhā paṭipadā khippābhiññā?|| ||</p>

					<p class="f4">Idha, bhikkhave, bhikkhu asubhānupassī kāye viharati||<br />
					āhāre paṭikkula-saññī||<br />
					sabba-loke anabhirata-saññī||<br />
					sabba-saṅkhāresu anccānupassī.|| ||</p>

					<p class="f4">Maraṇa-saññā kho panassa ajjhattaṃ sūpaṭṭhitā hoti.|| ||</p>

					<p class="f4">So imāni pañca sekha-balāni upanissāya viharati:||<br />
					saddhā-balaṃ,||<br />
					hiri-balaṃ,||<br />
					ottappa-balaṃ,||<br />
					viriya-balaṃ,||<br />
					paññā-balaṃ.|| ||</p>

					<p class="f4">Tass'imāni pañc'indriyāni adhimattāni pātu-bhavanti:||<br />
					saddh'indriyaṃ,||<br />
					viriy'indriyaṃ,||<br />
					sat'indriyaṃ,||<br />
					samādh'indriyaṃ,||<br />
					paññ'indriyaṃ.|| ||</p>

					<p class="f4">So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.|| ||</p>

					<p class="f4">Ayaṃ vuccati bhikkhave dukkhā paṭipadā khippābhiññā.|| ||</p>

					<p class="ctr c">&#9632;</p>

					<p class="f4">4. Katamā ca bhikkhave sukhā paṭipadā dandh-ā-bhiññā?|| ||</p>

					<p class="f4">Idha, bhikkhave, bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ||<br />
					viveka-jaṃ pīti-sukhaṃ||<br />
					paṭhama-j-jhānaṃ upasampajja viharati.|| ||</p>

					<p class="f4">Vitakka-vicārānaṃ vupasamā||<br />
					ajjhattaṃ sampasādanaṃ cetaso ekodī-bhāvaṃ||<br />
					avitakkaṃ avicāraṃ||<br />
					samādhijī pīti-sukhaṃ||<br />
					dutiya-j-jhānaṃ upasampajja viharati.|| ||</p>

					<p class="f4">Pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaṃvedeti||<br />
					yaṃ taṃ ariyā āvikkhanti||<br />
					'Upekkhako satimā sukha-vihārī' ti||<br />
					tatiyaṃ jhānaṃ upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaṃ attha-gamā||<br />
					adukkhaṃ asukhaṃ||<br />
					upekkhā-sati-pārisuddhiṃ||<br />
					catutthaṃ jhānaṃ upasampajja viharati.|| ||</p>

					<p class="f4">So imāni pañca sekha-balāni upanissāya viharati:||<br />
					saddhā-balaṃ,||<br />
					hiri-balaṃ,||<br />
					ottappa-balaṃ,||<br />
					viriya-balaṃ,||<br />
					paññā-balaṃ.|| ||</p>

					<p class="f4">Tass'imāni pañc'indriyāni adhimattāni pātu-bhavanti:||<br />
					saddh'indriyaṃ,||<br />
					viriy'indriyaṃ,||<br />
					sat'indriyaṃ,||<br />
					samādh'indriyaṃ,||<br />
					paññ'indriyaṃ.|| ||</p>

					<p class="f4">So imesaṃ pañcannaṃ indriyānaṃ muduttā dandhaṃ ānantariyā pāpuṇāti āsavānaṃ khayāya.|| ||</p>

					<p class="f4">Ayaṃ vuccati bhikkhave sukhā paṭipadā dandh-ā-bhiññā.|| ||</p>

					<p class="ctr c">&#9632;</p>

					<p class="f4">5. Katamā ca bhikkhave sukhā paṭipadā khippābhiññā?|| ||</p>

					<p class="f4">Idha, bhikkhave, bhikkhu vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ||<br />
					viveka-jaṃ pīti-sukhaṃ||<br />
					paṭhama-j-jhānaṃ upasampajja viharati.|| ||</p>

					<p class="f4">Vitakka-vicārānaṃ vupasamā||<br />
					ajjhattaṃ sampasādanaṃ cetaso ekodī-bhāvaṃ||<br />
					avitakkaṃ avicāraṃ||<br />
					samādhijī pīti-sukhaṃ||<br />
					dutiya-j-jhānaṃ upasampajja viharati.|| ||</p>

					<p class="f4">Pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaṃvedeti||<br />
					yaṃ taṃ ariyā āvikkhanti||<br />
					'Upekkhako satimā sukha-vihārī' ti||<br />
					tatiyaṃ jhānaṃ <a id="pg152"><span class="f2 g"><b>[152]</b></span></a> upasampajja viharati.|| ||</p>

					<p class="f4">Sukhassa ca pahānā||<br />
					dukkhassa ca pahānā||<br />
					pubb'eva somanassa-domanassānaṃ attha-gamā||<br />
					adukkhaṃ asukhaṃ||<br />
					upekkhā-sati-pārisuddhiṃ||<br />
					catutthaṃ jhānaṃ upasampajja viharati.|| ||</p>

					<p class="f4">So imāni pañca sekha-balāni upanissāya viharati:||<br />
					saddhā-balaṃ,||<br />
					hiri-balaṃ,||<br />
					ottappa-balaṃ,||<br />
					viriya-balaṃ,||<br />
					paññā-balaṃ.|| ||</p>

					<p class="f4">Tass'imāni pañc'indriyāni adhimattāni pātu-bhavanti:||<br />
					saddh'indriyaṃ,||<br />
					viriy'indriyaṃ,||<br />
					sat'indriyaṃ,||<br />
					samādh'indriyaṃ,||<br />
					paññ'indriyaṃ.|| ||</p>

					<p class="f4">So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.|| ||</p>

					<p class="f4">Ayaṃ vuccati bhikkhave sukhā paṭipadā khippābhiññā.|| ||</p>

					<p class="f4">Imā kho bhikkhave catasso paṭipadā ti.|| ||</p>

</div>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>