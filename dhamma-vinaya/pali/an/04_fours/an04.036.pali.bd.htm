<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 36. Brahmin Dona is walkiing along behind the Buddha when he notices the mark of the Wheel in  Gotama's footprints. Drawing near he asks Gotama about what sort of being he may be and is told that he is beyond 'being' and is Buddha." />
<title>AN 4 36: Dona(loka) Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					IV. Cakka Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p36">Sutta 36</a></h4>

					<h1>Doṇa(loka) Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg37"><span class="f2 g"><b>[37]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.036.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.036.than.ati.htm#p1">than</a>][<a href="../../../../dhamma-vinaya/wp/an/04_fours/an04.036.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā antarā ca Ukkaṭṭhaɱ antarā ca Setabbyaɱ addhāna-magga-paṭipanno hoti.|| ||</p>

					<p class="f4">Doṇo pi sudaɱ brāhmaṇo antarā ca Ukkaṭṭhaɱ antarā ca Setabbyaɱ addhāna-magga-paṭipanno hoti.|| ||</p>

					<p class="f4">Addasā kho Doṇo brāhmaṇo Bhagavato pādesu cakkāni sahassārāni sanemikāni sanābhikāni sabbā-kāra-paripūrāni.|| ||</p>

					<p class="f4">Disvān'assa etad ahosi:|| ||</p>

					<p class="f4">"Acchariyaɱ vata bho.|| ||</p>

					<p class="f4">Abbhūtaɱ vata bho na vat'imāni manussabhūtassa pādāni bhavissanti" ti.|| ||</p>

					<p class="f4"><a id="pg38"><span class="f2 g"><b>[38]</b></span></a> Atha kho Bhagavā maggā ukkamma aññatarasmiɱ rukkha-mūle nisīdi,||<br />
					pallaŋkaɱ ābhujitvā ujuɱ kāyaɱ panidhāya parimukhaɱ satiɱ upaṭṭha-petvā.|| ||</p>

					<p class="f4">Atha kho Doṇo brāhmaṇo Bhagavato pādāni anugacchanto addasa Bhagavantaɱ aññatarasmiɱ rukkha-mūle nisinnaɱ pāsādikaɱ pasādanīyaɱ santindriyaɱ santamānasaɱ uttamadamathasamatham anuppattaɱ dantaɱ guttaɱ santindriyaɱ nāgaɱ||<br />
					disvā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ etad avoca:|| ||</p>

					<p class="f4">"Devo no bhavaɱ bhavissatī" ti?|| ||</p>

					<p class="f4">"Na kho ahaɱ brāhmaṇa devo bhavissāmī" ti.|| ||</p>

					<p class="f4">"Gandhabbo no bhavaɱ bhavissatī" ti?|| ||</p>

					<p class="f4">"Na kho ahaɱ brāhmaṇa gandhabbo bhavissāmī" ti.|| ||</p>

					<p class="f4">"Yakkho no bhavaɱ bhavissatī" ti?|| ||</p>

					<p class="f4">"Na kho ahaɱ brāhmaṇa yakkho bhavissāmī" ti.|| ||</p>

					<p class="f4">"Manusso no bhavaɱ bhavissatī" ti?|| ||</p>

					<p class="f4">"Na kho ahaɱ brāhmaṇa manusso bhavissāmī" ti.|| ||</p>

					<p class="f4">'Devo no bhavaɱ bhavissatī' ti?||<br />
					Iti puṭṭho samāno||<br />
					'na kho ahaɱ brāhmaṇa devo bhavissāmī'||<br />
					ti vadesi.|| ||</p>

					<p class="f4">'Gandhabbo no bhavaɱ bhavissatī' ti?||<br />
					Iti puṭṭho samāno||<br />
					'na kho ahaɱ brāhmaṇa gandhabbo bhavissāmī'||<br />
					ti vadesi.|| ||</p>

					<p class="f4">'Yakkho no bhavaɱ bhavissatī' ti?||<br />
					Iti puṭṭho samāno||<br />
					'na kho ahaɱ brāhmaṇa yakkho bhavissāmī'||<br />
					ti vadesi.|| ||</p>

					<p class="f4">'Manusso no bhavaɱ bhavissatī' ti?||<br />
					Iti puṭṭho samāno||<br />
					'na kho ahaɱ brāhmaṇa manusso bhavissāmī'||<br />
					ti vadesi.|| ||</p>

					<p class="f4">Atha ko carahi bhavaɱ bhavissatī" ti?|| ||</p>

					<p class="f4">"Yesaɱ kho ahaɱ brāhmaṇa āsavānaɱ appahīṇattā devo bhaveyyaɱ,||<br />
					te me āsavā pahīṇā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Yesaɱ kho ahaɱ brāhmaṇa āsavānaɱ appahīṇattā gandhabbo bhaveyyaɱ,||<br />
					te me āsavā pahīṇā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Yesaɱ kho ahaɱ brāhmaṇa āsavānaɱ appahīṇattā yakkho bhaveyyaɱ,||<br />
					te me āsavā pahīṇā ucachinnamūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Yesaɱ kho ahaɱ brāhmaṇa āsavānaɱ appahīṇattā manusso bhaveyyaɱ,||<br />
					te me āsavā pahīṇā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Seyyathā pi brāhmaṇa uppalaɱ vā padumaɱ vā puṇḍarīkaɱ vā udake jātaɱ udake saɱvaḍḍhaɱ udakaɱ accuggamma ṭhāti <a id="pg39"><span class="f2 g"><b>[39]</b></span></a> anupalittaɱ udakena.|| ||</p>

					<p class="f4">Evam eva kho ahaɱ brāhmaṇa loke jāto loke saɱvaḍḍho lokaɱ Abhibhuyya viharāmi anupalitto lokena.|| ||</p>

					<p class="f4">Buddhoti maɱ brāhmaṇa dhārehī" ti.|| ||</p>

					<p>&nbsp;</p>

					<p class="f4 ctr">Yena devūpapaty assa gandhabbo vā vihaŋgamo,||<br />
					Yakkhattaɱ yena gaccheyyaɱ manussattañ ca abbaje,||<br />
					Te mayhaɱ āsavā khīṇā viddhastā vinaḷīīkatā.|| ||</p>

					<p class="f4 ctr">Puṇḍarīkaɱ yathā vaggu toye na nūpalippati,||<br />
					Na ūpalippāmi lokena, tasmā Buddho'smi brāhmaṇā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>