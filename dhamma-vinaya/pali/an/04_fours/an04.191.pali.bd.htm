<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 191. The Buddha describes four advantageous situations that result in the future just from concentrated study of Dhamma." />
<title>AN 4 191: Sotanudhata Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr"><i>Aṇguttara Nikāya<br />
					4. Catukka Nipāta<br />
					XX: Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p191">Sutta 191</a></h4>

					<h1>Sotānudhata Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg185"><span class="f2 g"><b>[185]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.191.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.191.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Sotānugatānaṃ Bhikkhave dhammānaṃ vacasā paricitānaṃ manas-ā-nupekkhitānaṃ diṭṭhiyā suppaṭi-viddhānaṃ cattāro ānisaṃsā paṭikaṇkhā.|| ||</p>

					<p class="f4">Katame cattāro?|| ||</p>

					<p class="f4">Idha, bhikkhave, bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha sukhino dhamma-padāni pi lapanti.|| ||</p>

					<p class="f4">Dandho bhikkhave sattuppādo,||<br />
					atha so satto khippaṃ yeva visesa-gāmī hoti.|| ||</p>

					<p class="f4">Sotānugatānaṃ bhikkhave dhammānaṃ vacasā paricitānaṃ manas-ā-nupekkhitānaṃ diṭṭhiyā suppaṭi-viddhānaṃ||<br />
					ayaṃ paṭhamo ānisaṃso pāṭikaṇkho.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">2. Puna ca paraṃ bhikkhave bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					api ca kho bhikkhu iddhimā ceto-vasi-p-patto deva-parisāyaṃ dhammaṃ deseti.|| ||</p>

					<p class="f4">Tass'evaṃ hoti:|| ||</p>

					<p class="f4">'Ayaṃ vā so Dhamma-Vinayo yatthāhaṃ pubbe Brahma-cariyahaṃ acarin' ti.|| ||</p>

					<p class="f4">Dandho bhikkhave satuppādo,||<br />
					atha so satto khippaṃ yeva visesa-gāmī hoti.|| ||</p>

					<p class="f4">Seyyathā pi, bhikkhave, puriso kusalo bheri-saddassa,||<br />
					so addhāna-magga paṭipanno bheri-saddaṃ suṇeyya,||<br />
					tassa na h'eva kho assa kaṇkā vā vimati vā bheri-saddo nu kho na nu kho bheri-saddo ti,||<br />
					atha kho bheri-saddo t'eva niṭṭhaṃ gaccheyya,||<br />
					evam eva kho bhikkhave bhikkhu dhammaṃ <a id="pg186"><span class="f2 g"><b>[186]</b></span></a> pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					api ca kho bhikkhu iddhimā ceto-vasi-p-patto deva-parisāyaṃ dhammaṃ deseti.|| ||</p>

					<p class="f4">Tass'evaṃ hoti:|| ||</p>

					<p class="f4">'Ayaṃ vā so Dhamma-Vinayo yatthāhaṃ pubbe Brahma-cariyahaṃ acarin' ti.|| ||</p>

					<p class="f4">Dandho bhikkhave satuppādo,||<br />
					atha so satto khippaṃ yeva visesa-gāmī hoti.|| ||</p>

					<p class="f4">Sotānugatānaṃ bhikkhave dhammānaṃ vacasā paricitānaṃ manas-ā-nupekkhitānaṃ diṭṭhiyā suppaṭi-viddhānaṃ||<br />
					ayaṃ dutiyo ānisaṃso pāṭkaṇkho.</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Puna ca paraṃ bhikkhave bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					na pi bhikkhu iddhimā ceto-vasi-p-patto deva-parisāyaṃ dhammaṃ deseti,||<br />
					api ca kho deva-putto deva-parisāyaṃ dhammaṃ deseti.|| ||</p>

					<p class="f4">Tass'evaṃ hoti:|| ||</p>

					<p class="f4">Ayaṃ vā so Dhamma-Vinayo yatthāhaṃ pubbe Brahma-cariyaṃ acarin ti.|| ||</p>

					<p class="f4">Dandho bhikkhave satuppādo,||<br />
					atha so satto khippaṃ yeva visesa-gāmi hoti.|| ||</p>

					<p class="f4">Seyyathā pi, bhikkhave, puriso kusalo saṇkhasaddassa,||<br />
					so addhāna-magga-paṭipanno saṇkhasaddaṃ suṇeyya,||<br />
					tassa na h'eva kho assa kaṇkhā vā vimati va saṇkhasaddo nu kho na nu kho saṇkhasaddo ti,||<br />
					atha kho saṇkhasaddo t'eva niṭṭhaṃ gaccheyya,||<br />
					evam eva kho bhikkhave bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					na pi bhikkhu iddhimā ceto-vasi-p-patto deva-parisāyaṃ dhammaṃ deseti,||<br />
					api ca kho deva-putto deva-parisāyaṃ dhammaṃ deseti.|| ||</p>

					<p class="f4">Tass'evaṃ hoti:|| ||</p>

					<p class="f4">Ayaṃ vā so Dhamma-Vinayo yatthāhaṃ pubbe Brahma-cariyaṃ acarin ti.|| ||</p>

					<p class="f4">Dandho bhikkhave satuppādo,||<br />
					atha so satto khippaṃ yeva visesa-gāmi hoti.|| ||</p>

					<p class="f4">Sotānugatānaṃ bhikkhave dhammānaṃ vacasā paricitānaṃ manas-ā-nupekkhitānaṃ diṭṭhiyā suppaṭi-viddhānaṃ||<br />
					ayaṃ tatiyo ānisaṃso pāṭikaṇkho.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Puna ca paraṃ bhikkhave bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					na pi bhikkhu iddhimā ceto-vasi-p-patto deva-parisāyaṃ dhammaṃ deseti,||<br />
					na pi deva-putto deva-parisāyaṃ dhammaṃ deseti,||<br />
					api ca kho opapātiko opapātikaṃ sāreti:|| ||</p>

					<p class="f4">"Sarasi tvaṃ mārisa||<br />
					sarasi tvaṃ mārisa||<br />
					yattha mayaṃ pubbe Brahma-cariyaṃ acarimhā" ti?|| ||</p>

					<p class="f4">So evam āha:|| ||</p>

					<p class="f4">"Sarāmi mārisa||<br />
					sarāmi mārisā" ti.|| ||</p>

					<p class="f4">Dandho bhikkhave sattupādo,||<br />
					atha so satto khippaṃ yeva visesa-gāmī hoti.|| ||</p>

					<p class="f4">Seyyathā pi, bhikkhave, dve sahayakā sahapaṃsukīḷikā,||<br />
					te kadāci karahaci añña-maññaṃ samāgaccheyyuṃ,||<br />
					tam enaṃ sahāyako sahāyakaṃ evaṃ vadeyya:|| ||</p>

					<p class="f4">"Idam pi samma sarasī||<br />
					idam pi me samma sarasī" ti?|| ||</p>

					<p class="f4">So evaṃ vadeyya:|| ||</p>

					<p class="f4"><a id="pg187"><span class="f2 g"><b>[187]</b></span></a> "Sarāmi samma||<br />
					sarāmi sammaā" ti||<br />
					evam eva kho bhikkhave bhikkhu dhammaṃ pariyāpuṇāti:|| ||</p>

					<p class="f4"><i>Suttaṃ, Geyyaṃ, Veyyākaraṇaṃ, Gāthā, Udānaṃ, Itivuttakaṃ, Jātakaṃ, Ababhutadhammaṃ, Vedallaṃ.</i>|| ||</p>

					<p class="f4">Tassa te dhammā sotānudhatā honti vacasā paricitā manas-ā-nupekkhitā diṭṭhiyā suppaṭi-viddhā.|| ||</p>

					<p class="f4">So muṭṭha-s-sati kālaṃ kuramāno aññataraṃ deva-nikāyaṃ uppajjati.|| ||</p>

					<p class="f4">Tassa tattha na h'eva kho sukhino dhamma-padāni pi lapanti,||<br />
					na pi bhikkhu iddhimā ceto-vasi-p-patto deva-parisāyaṃ dhammaṃ deseti,||<br />
					na pi deva-putto deva-parisāyaṃ dhammaṃ deseti,||<br />
					api ca kho opapātiko opapātikaṃ sāreti:|| ||</p>

					<p class="f4">"Sarasi tvaṃ mārisa||<br />
					sarasi tvaṃ mārisa||<br />
					yattha mayaṃ pubbe Brahma-cariyaṃ acarimhā" ti?|| ||</p>

					<p class="f4">So evam āha:|| ||</p>

					<p class="f4">"Sarāmi mārisa||<br />
					sarāmi mārisā" ti.|| ||</p>

					<p class="f4">Dandho bhikkhave sattupādo,||<br />
					atha so satto khippaṃ yeva visesa-gāmī hoti.|| ||</p>

					<p class="f4">Sotānudhatānaṃ bhikkhave dhammanaṃ vacasā paricitānaṃ manas-ā-nupekkhitānaṃ diṭaṭhiyā suppaṭi-viddhānaṃ||<br />
					ayaṃ catuttho ānisaṃso pāṭikaṇkho.|| ||</p>

					<p class="f4">Sotānugatānaṃ bhikkhave dhammānaṃ vacasā paricitānaṃ manas-ā-nupekkhitānaṃ diṭṭhiyā suppaṭi-viddhānaṃ.||<br />
					ime cattāro ānisaṃsā pāṭikaṇkhā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>