<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 241. Four reasons a bad bhikkhu might think to profit from creating dissention in the order." />
<title>AN 4 241: Saŋgha-Bhedaka Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XXV: Āppatti-bhaya Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p241">Sutta 241</a></h4>

					<h1>Saŋgha-Bhedaka Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg239"><span class="f2 g"><b>[239]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.241.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Kosambīyaɱ viharati Ghositārāme.|| ||</p>

					<p class="f4">Atha kho āyasmā Ānando yena Bhagavā ten'upasankami,||<br />
					upasankamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho āyasmantaɱ Ānandaɱ Bhagavā etad avoca:|| ||</p>

					<p class="f4">"Api nu taɱ Ānanda adhikaraṇaɱ vupasantan" ti?|| ||</p>

					<p class="f4">"Kuto taɱ bhante adhikaraṇaɱ vupasamissa ti?|| ||</p>

					<p class="f4">Āyasmato bhante Anuruddhassa Bāhiyo nāma saddhi-vihārī kevala-kappaɱ Saŋgha-bhedāya ṭhito.|| ||</p>

					<p class="f4">Tatthāyasmā Anuruddho na ekavācikam pi bhaṇitabbaɱ maññatī" ti.|| ||</p>

					<p class="f4">"Kadā pan'Ānanda Anuruddho Saŋgha-majjhe adhikaraṇesu voyuñjati?|| ||</p>

					<p class="f4">Na nu Ānanda yāni kānici adhikaraṇāni uppajjanti sabbāni tāni tumhe c'eva vūpasametha Sāriputta-Moggallānā ca.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Cattāro'me Ānanda attha-vase sampassamāno pāpa-bhikkhu Saŋgha-bhedena nandati.|| ||</p>

					<p class="f4">Katame cattāro?|| ||</p>

					<p class="f4">Idh'Ānanda pāpa-bhikkhu du-s-sīlo hoti pāpa-dhammo asuci saŋkassara-samā-cāro paṭi-c-channa-kammanto assamaṇo samaṇa-paṭiñño abrahma-cārī brahma-cārīpaṭiñño <a id="pg240"><span class="f2 g"><b>[240]</b></span></a> antopūti avassuto kasambu-jāto.|| ||</p>

					<p class="f4">Tass'evaɱ hoti:|| ||</p>

					<p class="f4">'Sace kho maɱ bhikkhū jānissanti||<br />
					"Dususīlo pāpa-dhammo asuci saɱkassara-samā-cāro paṭi-c-channa-kammanto assamaṇo samaṇa-paṭiñño abrahma-cārī brahma-cārīpaṭiñño antopūti avassuto kasambu-jāto" ti,||<br />
					samaggā maɱ santā nāsissanti,||<br />
					vaggā pana maɱ na nāsissantī' ti.|| ||</p>

					<p class="f4">Idaɱ Ānanda paṭhamaɱ attha-vasaɱ sampassamāno pāpa-bhikkhu Saŋgha-bhedena nandati.|| ||</p>

					<p class="ctr c">&#9632;</p>

					<p class="f4">Puna ca paraɱ Ānanda pāpa-bhikkhu micchā-diṭṭhiko hoti antagāhi-kāya diṭṭhiyā samannāgato.|| ||</p>

					<p class="f4">Tass'evaɱ hoti:|| ||</p>

					<p class="f4">'Sace kho maɱ bhikkhū jānissanti||<br />
					"micchā-diṭṭhiko antaggāhi-kāya diṭṭhiyā samannāgato" ti,||<br />
					samaggā maɱ santā nāsissanti,||<br />
					vaggā pana maɱ na nāsissantī' ti.|| ||</p>

					<p class="f4">Idaɱ Ānanda dutiyaɱ attha-vasaɱ sampassamāno pāpa-bhikkhu Saŋgha-bhedena nandati.|| ||</p>

					<p class="ctr c">&#9632;</p>

					<p class="f4">Puna ca paraɱ Ānanda pāpa-bhikkhu micchā ājīvo hoti,||<br />
					micchā ājīvena jīvitaɱ kappeti.|| ||</p>

					<p class="f4">Tass'evaɱ hoti:|| ||</p>

					<p class="f4">'Sace kho maɱ bhikkhū jānissanti:||<br />
					"micchā ājīvo,||<br />
					micchā ājīvena jīvikaɱ kappetī" ti,||<br />
					samaggā pana maɱ nāsissanti,||<br />
					vaggā pana maɱ na nāsissanti' ti.|| ||</p>

					<p class="f4">Idaɱ Ānanda tatiyaɱ attha-vasaɱ sampassamāno pāpa-bhikkhu Saŋgha-bhedena nandati.|| ||</p>

					<p class="ctr c">&#9632;</p>

					<p class="f4">Puna ca paraɱ Ānanda, pāpa-bhikkhu labha-kāmo hoti sakkāra-kāmo anavaññatti-kāmo.|| ||</p>

					<p class="f4">Tassa evaɱ hoti:|| ||</p>

					<p class="f4">'Sace kho maɱ bhikkhu janissanti:||<br />
					"Labhakāmo sakkāra-kāmo anavaññatti-kāmo" ti,||<br />
					samagga maɱ santa na sakkarissanti||<br />
					na garu-karissanti na mānessanti na pujessanti,||<br />
					vaggā pana maɱ sakkarissanti garu-karissanti mānessanti pujessanti' ti.|| ||</p>

					<p class="f4">Idaɱ, Ānanda, catutthaɱ attha-vasa sampassamāno pāpa-bhikkhu Saŋgha-bhedena nandati.|| ||</p>

					<p class="f4">Ime kho Ānanda cattāro attha-vase sampassamāno pāpa-bhikkhu Saŋgha-bhedena nandatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>