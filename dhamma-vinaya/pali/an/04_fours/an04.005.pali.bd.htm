<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 5. The Buddha describes the commoner, the Streamwinner, the Non-returner and the Arahant in terms of their relationship to the stream or natural flow of life." />
<title>AN 4 5: Anusota Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					IV. Catukka Nipāta<br />
					I. Bhaṇḍagāma Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p5">Sutta 5</a></h4>

					<h1>Anusota Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg5"><span class="f2 g"><b>[5]</b></span></a></p>

					<p class="f4"><span class="f3">[<a id="p1">1</a>] [<a href="../../../../dhamma-vinaya/pts/an/04_fours/an04.005.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.005.than.ati.htm#p1">than</a>][<a href="../../../../dhamma-vinaya/wp/an/04_fours/an04.005.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattāro'me bhikkhave puggalā santo saŋvijj'amānā lokasmiɱ.|| ||</p>

					<p class="f4">Katame cattāro?|| ||</p>

					<p class="f4">Anusotagāmī puggalo,||<br />
					paṭisotagāmī puggalo,||<br />
					ṭhitatto puggalo,||<br />
					tiṇṇo pāraŋgato thale tiṭṭhati brāhmaṇo.|| ||</p>

					<p class="f4">Katamo ca bhikkhave anusotagāmī puggalo?|| ||</p>

					<p class="f4">Idha, bhikkhave, ekacco puggalo kāme ca paṭisevati,||<br />
					pāpañ ca kammaɱ karoti.|| ||</p>

					<p class="f4">Ayaɱ vuccati bhikkhave anusotagāmi puggalo.|| ||</p>

					<p class="f4">Katamo ca bhikkhave paṭisotagāmī puggalo?|| ||</p>

					<p class="f4">Idha, bhikkhave, ekacco puggalo kāme na paṭisevati,||<br />
					pāpañ ca kammaɱ na karoti,||<br />
					sahāpi dukkhena sahāpi domanassena assumukho pi rudamāno paripuṇṇaɱ parisuddhaɱ Brahma-cariyaɱ carati.|| ||</p>

					<p class="f4">Ayaɱ vuccati bhikkhave paṭisotagāmī puggalo.|| ||</p>

					<p class="f4">Katamo ca bhikkhave ṭhitatto puggalo?|| ||</p>

					<p class="f4">Idha, bhikkhave, ekacco puggalo pañcannaɱ ora-m-bhāgiyānaɱ saŋyojanānaɱ parikkhayā opapātiko hoti,||<br />
					tattha parinibbāyī anāvattidhammo tasmā lokā.|| ||</p>

					<p class="f4">Ayaɱ vuccati bhikkhave ṭhitatto puggalo.|| ||</p>

					<p class="f4">Katamo ca bhikkhave puggalo tiṇṇo pāragato thale tiṭṭhati brāhmaṇo?|| ||</p>

					<p class="f4"><a id="pg6"><span class="f2 g"><b>[6]</b></span></a> Idha, bhikkhave, ekacco puggalo āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharati.|| ||</p>

					<p class="f4">Ayaɱ vuccati bhikkhave puggalo tiṇṇo pāragato thale tiṭṭhati brāhmaṇo.|| ||</p>

					<p class="f4">Ime kho bhikkhave cattāro puggalā santo saŋvijj'amānā lokasmin ti.|| ||</p>

					<p>&nbsp;</p>

					<p class="f4 ctr">Ye keci kāmesu asaññatā janā||<br />
					avīta-rāgā idha kāma bhogino,||<br />
					Punappunaɱ jāti-jarūpagāmī te||<br />
					taṇhādhipannā anusotagāmino.||<br />
					Tasmā hi dhīro idh'upaṭṭhitā satī||<br />
					kāme ca pāpe ca aseva-māno,||<br />
					Sahāpi dukkhena paheyya kāme||<br />
					paṭisotagāmīti tam āhu puggalaɱ.|| ||</p>

					<p class="f4 ctr">Yo ve kilesāni pahāya pañca||<br />
					paripuṇṇasekho apahānadhammo,||<br />
					Cetovasi-p-patto samāhitindriyo||<br />
					sa ve ṭhitatto ti naro pavuccati.||<br />
					Parovarā yassa samecca dhammā||<br />
					vidhūpitā atthagatā na santi,||<br />
					Sa vedagū vusitabrahma-cariyo||<br />
					lokantagū pāragato ti vuccatī.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>