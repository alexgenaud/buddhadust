<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 39. Brahmin Ujjaya asks if Gotama praises sacrifices and is told that he does not praise bloody sacrifices and that they are of little worth but that he does praise traditional charitable sacrifices and that they are of much worth." />
<title>AN 4 39: Ujjaya Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					IV. Cakka Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p39">Sutta 39</a></h4>

					<h1>Ujjāya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg42"><span class="f2 g"><b>[42]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.039.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.039.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">2. Atha kho Ujjāyo brāhmaṇo yena Bhagavā ten'upasankami.|| ||</p>

					<p class="f4">Upasaŋkamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Ujjāyo brāhmaṇo Bhagavantaɱ etad avoca:|| ||</p>

					<p class="f4">"Bhavam pi no Gotamo yaññaɱ vaṇṇetī" ti?|| ||</p>

					<p class="f4">3. Na kho ahaɱ brāhmaṇa sabbaɱ yaññaɱ vaṇṇemi.|| ||</p>

					<p class="f4">Na pan'āhaɱ brāhmaṇa sabbaɱ yaññaɱ na vaṇṇemi.|| ||</p>

					<p class="f4">Yathā-rūpe ca kho brāhmaṇa yaññe gāvo haññanti,||<br />
					ajeḷakā haññanti,||<br />
					kukkuṭasūkarā haññanti,||<br />
					vividhā pāṇā saŋghātaɱ āpajjanti,||<br />
					eva-rūpaɱ kho ahaɱ brāhmaṇa sārambhaɱ yaññaɱ na vaṇṇemi.|| ||</p>

					<p class="f4">Taɱ kissa hetu?|| ||</p>

					<p class="f4">Eva-rūpaɱ hi brāhmaṇa sārambhaɱ yaññaɱ na upasankamanti arahanto vā arahaMaggaɱ samāpannā vā.|| ||</p>

					<p class="f4">Yathā-rūpe ca kho brāhmaṇa yaññe n'eva gāvo haññanti,||<br />
					na ajeḷakā haññanti,||<br />
					na kukkuṭasūkarā haññanti,||<br />
					na vividhā pāṇā saŋghātaɱ āpajjanti.|| ||</p>

					<p class="f4">Eva-rūpaɱ kho ahaɱ brāhmaṇa nirārambhaɱ yaññaɱ vaṇṇemi.|| ||</p>

					<p class="f4">Yad idaɱ niccadānaɱ anukulayaññaɱ.|| ||</p>

					<p class="f4">Taɱ kissa hetu?|| ||</p>

					<p class="f4">Eva-rūpaɱ hi brāhmaṇa nirārambhaɱ yaññaɱ upasankamanti arahanto vā arahaMaggaɱ vā samāpannāti.|| ||</p>

					<p>&nbsp;</p>

					<p class="f4 ctr">Assamedhaɱ purisamedhaɱ sammāpāsaɱ vājapeyyaɱ||<br />
					<a id="pg43"><span class="f2 g"><b>[43]</b></span></a> Niraggalaɱ mahārambhā na te honti maha-p-phalā.|| ||</p>

					<p class="f4 ctr">Ajeḷakā ca gāvo ca vividhā yattha haññare,||<br />
					Na taɱ sammaggatā yaññaɱ upayanti mahesino.|| ||</p>

					<p class="f4 ctr">Yaɱ ca yaññaɱ nirārambhaɱ yajanti anukulaɱ sadā,||<br />
					ajeḷakā ca gāvo ca vividhā n'ettha haññare.|| ||</p>

					<p class="f4 ctr">Taɱ ca sammaggatā yaññaɱ upayanti mahesino,||<br />
					Etaɱ yajetha medhāvī eso yañño maha-p-phalo.|| ||</p>

					<p class="f4 ctr">Etaɱ hi yajamānassa seyyo hoti na pāpiyo,||<br />
					Yañño ca vipulo hoti pasīdanti ca devatāti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>