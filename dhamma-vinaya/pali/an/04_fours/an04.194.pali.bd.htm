<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 194. Ānanda instructs the men of the Tiger's Path Clan in four ways to exert energy to bring about perfection in ethical conduct, heart, point of view and freedom." />
<title>AN 4 194: Sāpūgiya Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XX: Mahā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p194">Sutta 194</a></h4>

					<h1>Sāpūgiya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg194"><span class="f2 g"><b>[194]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.194.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ āyasmā Ānando Koḷiyesu viharati Sāpūgannama Koḷiyānaɱ nigame.|| ||</p>

					<p class="f4">Atha kho sambahulā Sāpūgiyā Koḷiyaputtā yen'āyasmā Ānando ten'upasankamiɱsu.|| ||</p>

					<p class="f4">Upasaŋkamitvā āyasmantaɱ Ānandaɱ abhivādetvā eka-m-antaɱ nisīdiɱsu.|| ||</p>

					<p class="f4">Eka-m-antaɱ nisinne kho Sāpūgiye Koḷiyaputte āyasmā Ānando etad avoca:|| ||</p>

					<p class="f4">"Cattār'imāni Vyagghapajjā pārisuddhi-padhāniyaŋgāni tena Bhagavatā jānatā passatā arahatāsammāsamābud- <a id="pg195"><span class="f2 g"><b>[195]</b></span></a> dhena sammad akkhātāni sattānaɱ visuddhiyā soka-pari-d-davānaɱ samitikkamāya dukkha-domanassānaɱ atthagamāya ñāyassa adhigamāya Nibbānassa sacchi-kiriyāya.|| ||</p>

					<p class="f4">Katamāni cattāri?|| ||</p>

					<p class="f4">Sīla-pārisuddhi-padhāniyaŋgaɱ||<br />
					citta-pārisuddhi-padhāniyaŋgaɱ||<br />
					diṭṭhi-pārisuddhi-padhāniyaŋgaɱ||<br />
					vimutti-pārisuddhi-padhāniyaŋgaɱ.|| ||</p>

					<p class="f4">2. Katamaña ca Vyagghapajjā sīla-pārisuddhi-padhāniyaŋgaɱ?|| ||</p>

					<p class="f4">Idha Vyagghapajjā bhikkhu sīlavā hoti sikkhati sikkhā-padesu.|| ||</p>

					<p class="f4">Ayaɱ vuccati Vyagghapajjā sīla-pārisuddhi.|| ||</p>

					<p class="f4">Iti eva-rūpiɱ sīla-pārisuddhiɱ aparipūriɱ vā paripūressāmi,||<br />
					paripūriɱ vā tattha tattha paññāya anuggahessāmīti.|| ||</p>

					<p class="f4">Yo tattha chando ca||<br />
					vāyāmo ca||<br />
					ussāho ca||<br />
					ussoḷhi ca||<br />
					appaṭivānī ca||<br />
					sati ca||<br />
					sampajaññaɱ ca,||<br />
					idaɱ vuccati Vyagghapajjā||<br />
					sīla-pārisuddhi-padhāniyaŋgaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Katamañ ca Vyagghapajjā citta-pārisuddhi-padhāniyaŋgaɱ?|| ||</p>

					<p class="f4">Idha Vyagghapajjā bhikkhu vivicc'eva kāmehi vivicca akusalehi dhamamehi sa-vitakkaɱ sa-vicāraɱ viveka-jaɱ pīti-sukhaɱ paṭhamaɱ jhānaɱ upasampajja viharati.|| ||</p>

					<p class="f4">Vitakka-vicārānaɱ vupasamā ajjhattaɱ sampasādanaɱ cetaso ekodī-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ jhānaɱ upasampajja viharati.|| ||</p>

					<p class="f4">Pītiyā ca virāgā upekkhako ca viharati||<br />
					sato ca sampajāno,||<br />
					sukhañ ca kāyena paṭisaŋvedeti yaɱ taɱ ariyā āvikkhanti|| ||</p>

					<p class="f4">'upekkhako satimā sukha-vihārī'|| ||</p>

					<p class="f4">ti tatiyaɱ jhānaɱ upasampajja viharati.|| ||</p>

					<p class="f4">Sukhassa ca pahānā dukkhassa ca pahānā pubb'eva somanassa-domanassānaɱ attha-gamā adukkha-ɱ-asukhaɱ upekkhā-sati-pārisuddhiɱ catutthaɱ jhānaɱ upasampajja viharati.|| ||</p>

					<p class="f4">Ayaɱ vuccati Vyagghapajjā citta-pārisuddhi.|| ||</p>

					<p class="f4">Iti eva-rūpiɱ citta-pārisuddhiɱ aparipūriɱ vā paripūressāmi,||<br />
					paripūriɱ vā tattha tatthā paññāya anuggahessāmīti.|| ||</p>

					<p class="f4">Yo tattha chando ca||<br />
					vāyāmo ca||<br />
					ussāho ca||<br />
					ussoḷhi ca||<br />
					appaṭivānī ca||<br />
					sati ca||<br />
					sampajaññaɱ ca,||<br />
					idaɱ vuccati Vyagghapajjā||<br />
					citta-pārisuddhi-padhāniyaŋgaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Katamañ ca Vyagghapajjā diṭṭhi-pārisuddhi-padhāniyaŋgaɱ?|| ||</p>

					<p class="f4">Idha Vyagghapajjā bhikkhu|| ||</p>

					<p class="f4">'Idaɱ dukkhan' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-samudayo' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodho' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodha-gāminī paṭipadā' ti yathā-bhūtaɱ pajānāti.|| ||</p>

					<p class="f4">Ayaɱ vuccanati Vyagghapajjā diṭṭhi-pārisuddhi.|| ||</p>

					<p class="f4">Iti eva-rūpiɱ diṭṭhi-pārisuddhiɱ aparipūriɱ vā paripūressāmi paripūriɱ vā tattha tattha paññāya anuggahessāmīti.|| ||</p>

					<p class="f4">Yo tattha chando ca||<br />
					vāyāmo ca||<br />
					ussāho ca||<br />
					ussoḷhi ca||<br />
					appaṭivānī ca||<br />
					sati ca||<br />
					sampajaññaɱ ca,||<br />
					idaɱ vuccati Vyagghapajjā||<br />
					diṭṭhi-pārisuddhi-padhāniyaŋgaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">5. Katamañ ca Vyagghapajjā vimutti-pārisuddhi-padhāniyaŋgaɱ?|| ||</p>

					<p class="f4">Sa kho so Vyagghapajjā ariya-sāvako||<br />
					iminā ca sīla-pārisuddhipadhāniyaŋgena samannāgato||<br />
					iminā cacitta-pāri- <a id="pg196"><span class="f2 g"><b>[196]</b></span></a> suddhipadhāniyaŋgena samannāgato||<br />
					iminā ca diṭṭhi-pārisuddhipadhāniyaŋgena samannāgato||<br />
					rajanīyesu dhammesu cittaɱ virājeti,||<br />
					vimocanīyesu dhammesu cittaɱ vimoceti.|| ||</p>

					<p class="f4">So rajanīyesu dhammesu cittaɱ virāchetvā vimocanīyesu dhammesu cittaɱ vimocetvā sammā vimuttaɱ phusati.|| ||</p>

					<p class="f4">Ayaɱ vuccati Vyagghapajjā vimutti-pārisuddhi.|| ||</p>

					<p class="f4">Iti eva-rūpiɱ vimutti-pārisuddhiɱ aparipūriɱ vā paripūressāmi paripūriɱ vā tattha tattha paññāya anuggahessāmīti.|| ||</p>

					<p class="f4">Yo tattha chando ca||<br />
					vāyāmo ca||<br />
					ussāho ca||<br />
					ussoḷhi ca||<br />
					appaṭivānī ca||<br />
					sati ca||<br />
					sampajaññaɱ ca,||<br />
					idaɱ vuccati Vyagghapajjā||<br />
					vimutti-pārisuddhi-padhāniyaŋgaɱ.|| ||</p>

					<p class="f4">Imāni kho Vyagghapajjā cattāri pārisuddhi-padhāniyaŋgāni,||<br />
					tena Bhagavatā jānatā passatā arahatā Sammā-SamBuddhena sammad akkhātāni sattānaɱ visuddhiyā soka-pari-d-davānaɱ samitikkamāya dukkha-domanassānaɱ atthagamāya ñāyassa adhigamāya Nibbānassa sacchi-kiriyāyā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>