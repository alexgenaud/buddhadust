<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 117. Four occasions when one's guard should be up: when the mind is harassed by lust, hatred, stupidity, and intoxicating pride." />
<title>AN 4 117: Arakkha Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr"><i>Aṇguttara Nikāya<br />
					Catukka Nipāta<br />
					XII: Kesi Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p117">Sutta 117</a></h4>

					<h1>Ārakkha Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg120"><span class="f2 g"><b>[120]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.117.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.117.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Catusu bhikkhave ṭhānesu attarūpena appamādo saticetaso ārakkho karaṇīyo.|| ||</p>

					<p class="f4">Katamesu catusu?|| ||</p>

					<p class="f4">'Mā me rajanīyesu dhammesu cittaṃ rajjī' ti||<br />
					attarūpena appamādo saticetaso ārakkho karaṇīyo.|| ||</p>

					<p class="f4">'Mā me dosanīyesu dhammesu cittaṃ dussī' ti||<br />
					attarūpena appamādo saticetaso ārakkho karaṇīyo.|| ||</p>

					<p class="f4">'Mā me mohanīyesu dhammesu cittaṃ muyhī' ti||<br />
					attarūpena appamādo saticetaso ārakkho karaṇīyo.|| ||</p>

					<p class="f4">'Mā me madanīyesu dhammesu cittaṃ majjī' ti||<br />
					attarūpena appamādo saticetaso ārakkho karaṇīyo.|| ||</p>

					<p class="f4">Yato kho bhikkhave bhikkhuno rajanīyesu dhammesu cittaṃ na rajjati vīta-rāgattā,||<br />
					dosanīyesu dhammesu cittaṃ na dussati vīta-dosattā,||<br />
					mohanīyesu dhammesu cittaṃ na muyhati vīta-mohattā,||<br />
					madanīyesu dhammesu cittaṃ na majjati vītamadattā,||<br />
					so nacchambhati,||<br />
					na kampati,||<br />
					na vedhati,||<br />
					na santāsaṃ āpajjati.|| ||</p>

					<p class="f4">Na ca pana samaṇavacana-hetupi gacchatī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>