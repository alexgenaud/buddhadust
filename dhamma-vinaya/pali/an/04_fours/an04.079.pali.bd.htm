<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 79. The explanation in terms of Kamma of why the enterprises of individuals fail, while others turn out differently than expected, others turn out as expected and still others turn out beyond their expectations." />
<title>AN 4 79: Vanijja Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					Catukka Nipāta<br />
					VIII: Apaṇṇaka Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p79">Sutta 79</a></h4>

					<h1>Vaṇijjā Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg81"><span class="f2 g"><b>[81]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.079.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.079.than.ati.htm#p1">than</a>]</span> Atha kho āyasmā Sāriputto yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi,||<br />
					eka-m-antaɱ nisinno kho āyasmā Sāriputto Bhagavantaɱ etad avoca:|| ||</p>

					<p class="f4">Ko nu kho bhante hetu,||<br />
					ko paccayo,||<br />
					yena midh'ekaccassa tādisāva vaṇijjā payuttā chedagāminī hoti?|| ||</p>

					<p class="f4">Ko pana bhante hetu,||<br />
					ko paccayo||<br />
					yena midh'ekaccassa tādisāva vaṇijjā payuttā na yathādhippāyaɱ hoti?|| ||</p>

					<p class="f4">Ko nu kho bhante hetu ko paccayo,||<br />
					yena midh'ekaccassa tādisāva vaṇijjā payuttā yathādhippāyaɱ hoti?|| ||</p>

					<p class="f4">Ko pana bhante hetu,||<br />
					ko paccayo,||<br />
					yena midh'ekaccassa tādisāva vaṇijjā payuttā parādhippāyā hotī ti?|| ||</p>

					<p class="f4">Idha Sāriputta ekacco samaṇaɱ vā brāhmaṇaɱ vā upasankamitvā pavāreti:||<br />
					vada bhante paccayenāti.|| ||</p>

					<p class="f4">So <a id="pg82"><span class="f2 g"><b>[82]</b></span></a> yena pavāreti,||<br />
					taɱ na deti.|| ||</p>

					<p class="f4">So ce tato cuto itthattaɱ āga-c-chati.|| ||</p>

					<p class="f4">So yaɱ yad eva vaṇijjaɱ payojeti,||<br />
					sā'ssa hoti chedagāminī.|| ||</p>

					<p class="f4">Idha pana Sāriputta ekacco samaṇaɱ vā brāhmaṇaɱ vā upasankamitvā pavāreti:||<br />
					vada bhante paccayenāti.|| ||</p>

					<p class="f4">So yena pavāreti.|| ||</p>

					<p class="f4">Taɱ na yathādhippāyaɱ deti.|| ||</p>

					<p class="f4">So ce tato cuto itthattaɱ āga-c-chati,||<br />
					so yaɱ yad eva vaṇijjaɱ payojeti,||<br />
					sā'ssa hoti na yathādhippāyā.|| ||</p>

					<p class="f4">Idha pana Sāriputta ekacco samaṇaɱ vā brāhmaṇaɱ vā upasankamitvā pavāreti:||<br />
					vada bhante paccayenāti.|| ||</p>

					<p class="f4">So yena pavāreti,||<br />
					taɱ yathādhippāyaɱ deti.|| ||</p>

					<p class="f4">So ce tato cuto itthattaɱ āga-c-chati.|| ||</p>

					<p class="f4">So yaɱ yad eva vaṇijjaɱ payojeti,||<br />
					sā'ssa hoti yathādhippāyā.|| ||</p>

					<p class="f4">Idha pana Sāriputta ekacco samaṇaɱ vā brāhmaṇaɱ vā upasankamitvā pavāreti:||<br />
					vada bhante paccayenāti.|| ||</p>

					<p class="f4">So yena pavāreti,||<br />
					taɱ parādhippāyaɱ deti.|| ||</p>

					<p class="f4">So ce tato cuto itthattaɱ āga-c-chati.|| ||</p>

					<p class="f4">So yaɱ yad eva vaṇijjaɱ payojeti,||<br />
					sā'ssa hoti parādhippāyā.|| ||</p>

					<p class="f4">Ayaɱ kho Sāriputta hetu,||<br />
					ayaɱ paccayo,||<br />
					yena midh'ekaccassa tādisāva vaṇijjā payuttā chedagāminī hoti.|| ||</p>

					<p class="f4">Ayaɱ pana Sāriputta hetu,||<br />
					ayaɱ paccayo,||<br />
					yena midh'ekaccassa tādisāva vaṇijjā payuttā na yathādhippāyā hoti.|| ||</p>

					<p class="f4">Ayaɱ kho Sāriputta hetu,||<br />
					ayaɱ paccayo,||<br />
					yena midh'ekaccassa tādisā vaṇijjā payuttā yathādhippāyā hoti.|| ||</p>

					<p class="f4">Ayaɱ pana Sāriputta hetu,||<br />
					ayaɱ paccayo,||<br />
					yena midh'ekaccassa tādisāva vaṇijjā payuttā parādhippāyā hotī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>