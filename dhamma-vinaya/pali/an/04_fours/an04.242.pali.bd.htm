<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 242. The Buddha extols the benefits of fear of punishment using a comparison between the fear of worldly persons of the punishments of evil-doers in the world with the awareness of bhikkhus and bhikkhunis of the punishments of recalcitrant members of the Order." />
<title>AN 4 242: Apatti-Bhaya Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Catukka Nipāta<br />
					XXV: Āppatti-bhaya Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p242">Sutta 242</a></h4>

					<h1>Āpatti-Bhaya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg240"><span class="f2 g"><b>[240]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.242.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"Cattār'imāni bhikkhave āpatti-bhayāni.|| ||</p>

					<p class="f4">Katamāni cattāri?|| ||</p>

					<p class="f4">Seyyathā pi, bhikkhave, coraṃ āgucāriṃ gahetvā rañño dasseyyuṃ:|| ||</p>

					<p class="f4">"Ayaṃ te deva coro āgucārī,||<br />
					imassa devo daṇḍaṃ paṇetū" ti.|| ||</p>

					<p class="f4">Tam enaṃ rājā evaṃ vadeyya:|| ||</p>

					<p class="f4"><a id="pg241"><span class="f2 g"><b>[241]</b></span></a> Gacchatha bho imaṃ purisaṃ daḷhāya rajjuyā pacchā bāhaṃ gāḷha bandhanaṃ bandhitvā khura-muṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā dakkhiṇena dvārena nikkhāmetvā dakkhiṇato nagarassa sīsaṃ chindathā ti.|| ||</p>

					<p class="f4">Tam enaṃ rañño purisā daḷhāya rajjuyā pacchā bāhaṃ gāḷha bandhanaṃ bandhitvā khura-muṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā dakkhiṇena dvārena nikkhāmetvā dakkhiṇato nagarassa sīsaṃ chindeyyuṃ.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaṃ vata bho ayaṃ puriso kammaṃ akāsi gārayhaṃ sīsacchejjaṃ,||<br />
					yatra hi nāma rañño purisā daḷhāya rajjuyā pacchā bāhaṃ gāḷha bandhanaṃ bandhitvā khura-muṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā dakkhiṇena dvārena nikkhāmetvā dakkhiṇato nāgarassa sīsaṃ chindissan" ti.|| ||</p>

					<p class="f4">So vat'assāhaṃ eva-rūpaṃ pāpaṃ kammaṃ na kareyyaṃ gārayhaṃ sīsacchejjan ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaṃ tibbā bhaya-saññā pacc'upaṭṭhitā hoti pārājikesu dhammesu,||<br />
					tass'etaṃ pāṭikaṅkhaṃ:|| ||</p>

					<p class="f4">Anāpanno vā pārājikaṃ dhammaṃ na āpajjissati||<br />
					āpanno vā pārājikaṃ dhammaṃ yathā-dhammaṃ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaṃ vatthaṃ paridhāya kese pakiritvā mūsalaṃ khandhe āropetvā mahā-jana-kāyaṃ upasaṅkamitvā evaṃ vadeyya:|| ||</p>

					<p class="f4">"Ahaṃ bhante pāpaṃ kammaṃ akāsiṃ gārayhaṃ mosallaṃ.|| ||</p>

					<p class="f4">Yena me āyasmanto atta-manā honti taṃ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaṃ vata bho ayaṃ puriso kammaṃ akāsi gārayhaṃ mosallaṃ,||<br />
					yatra hi nāma kāḷakaṃ vatthaṃ paridhāya kese pakiritvā mūsalaṃ khandhe āropetvā mahā-jana-kāyaṃ upasaṅkamitvā evaṃ vakkhati:|| ||</p>

					<p class="f4">'Ahaṃ bhante pāpaṃ kammaṃ akāsiṃ gārayhaṃ mosallaṃ.|| ||</p>

					<p class="f4">Yena me āyasmanto atta-manā honti, taṃ karomī" ti.|| ||</p>

					<p class="f4"><a id="pg242"><span class="f2 g"><b>[242]</b></span></a> So vat'assāhaṃ eva-rūpaṃ pāpaṃ kammaṃ na kareyyaṃ gārayhaṃ mosallan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaṃ tibbā bhaya-saññā pacc'upaṭṭhitā hoti saṅghā-disesesu dhammesu,||<br />
					tass'etaṃ pāṭikaṅkhaṃ:|| ||</p>

					<p class="f4">Anāpanno vā saṅghā-disesaṃ dhammaṃ na āpajjissati||<br />
					āpanno vā saṅghā-disesaṃ dhammaṃ yathā-dhammaṃ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaṃ vatthaṃ paridhāya kese pakiritvā assapuṭaṃ khandhe āropetvā mahā-jana-kāyaṃ upasaṅkamitvā evaṃ vadeyya:|| ||</p>

					<p class="f4">"Ahaṃ bhante pāpaṃ kammaṃ akāsiṃ gārayhaṃ assapuṭaṃ.|| ||</p>

					<p class="f4">Yena me āyasmanto atta-manā honti, taṃ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaṃ vata bho ayaṃ puriso kāmmaṃ akāsi gārayhaṃ assapuṭaṃ,||<br />
					yatra hi nāma kāḷakaṃ vatthaṃ paridhāya kese pakiritvā assapuṭaṃ khandhe āropetvā mahā-jana-kāyaṃ upasaṅkamitvā evaṃ vakkhati:|| ||</p>

					<p class="f4">'Ahaṃ bhante pāpaṃ kammaṃ akāsiṃ gārayhaṃ assapuṭaṃ.|| ||</p>

					<p class="f4">Yena me āyasmanto atta-manā honti, taṃ karomī' ti.|| ||</p>

					<p class="f4">So vat'assāhaṃ eva-rūpaṃ pāpaṃ kammaṃ na kareyyaṃ gārayhaṃ assapuṭan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaṃ tibbā bhaya-saññā pacc'upaṭṭhitā hoti pācittiyesu dhammesu,||<br />
					tass'etaṃ pāṭikaṅkhaṃ:|| ||</p>

					<p class="f4">Anāpanno vā pācittiyaṃ dhammaṃ na āpajjissati||<br />
					āpanno vā pācittiyaṃ dhammaṃ yathā dhammaṃ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaṃ vatthaṃ paridhāya kese pakiritvā mahā-jana-kāyaṃ upasaṅkamitvā evaṃ vadeyya:|| ||</p>

					<p class="f4">"Ahaṃ bhante pāpaṃ kammaṃ akāsiṃ gārayhaṃ upavajjaṃ.|| ||</p>

					<p class="f4">Yena me āyasmanto atta-manā honti, taṃ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaṃ vata bho ayaṃ puriso kammaṃ akāsi gārayhaṃ upavajjaṃ,||<br />
					yatra hi nāma kāḷakaṃ vatthaṃ paridhāya kese pakiritvā mahā-jana-kāyaṃ upasaṅkamitvā <a id="pg243"><span class="f2 g"><b>[243]</b></span></a> evaṃ vakkhati:|| ||</p>

					<p class="f4">'Ahaṃ bhante pāpaṃ kammaṃ akāsiṃ gārayhaṃ upavajjaṃ.|| ||</p>

					<p class="f4">Yena me āyasmanto atta-manā honti, taṃ karomī' ti.|| ||</p>

					<p class="f4">So vat'assāhaṃ eva-rūpaṃ pāpaṃ kammaṃ na kareyyaṃ gārayhaṃ upavajjan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaṃ tibbā bhaya-saññā pacc'upaṭṭhitā hoti pāṭidesanīyesu dhammesu,||<br />
					tass'etaṃ pāṭikaṅkhaṃ:|| ||</p>

					<p class="f4">Anāpanno vā pāṭidesanīyaṃ dhammaṃ na āpajjissati||<br />
					āpanno vā pāṭidesanīyaṃ dhammaṃ yathā dhammaṃ paṭikarissati.|| ||</p>

					<p class="f4">Imāni kho bhikkhave cattāri āpattibhayānī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>