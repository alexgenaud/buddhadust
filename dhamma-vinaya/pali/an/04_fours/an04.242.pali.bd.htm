<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 242. The Buddha extols the benefits of fear of punishment using a comparison between the fear of worldly persons of the punishments of evil-doers in the world with the awareness of bhikkhus and bhikkhunis of the punishments of recalcitrant members of the Order." />
<title>AN 4 242: Apatti-Bhaya Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XXV: Āppatti-bhaya Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p242">Sutta 242</a></h4>

					<h1>Āpatti-Bhaya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg240"><span class="f2 g"><b>[240]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.242.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Cattār'imāni bhikkhave āpatti-bhayāni.|| ||</p>

					<p class="f4">Katamāni cattāri?|| ||</p>

					<p class="f4">Seyyathā pi, bhikkhave, coraɱ āgucāriɱ gahetvā rañño dasseyyuɱ:|| ||</p>

					<p class="f4">"Ayaɱ te deva coro āgucārī,||<br />
					imassa devo daṇḍaɱ paṇetū" ti.|| ||</p>

					<p class="f4">Tam enaɱ rājā evaɱ vadeyya:|| ||</p>

					<p class="f4"><a id="pg241"><span class="f2 g"><b>[241]</b></span></a> Gacchatha bho imaɱ purisaɱ daḷhāya rajjuyā pacchā bāhaɱ gāḷha bandhanaɱ bandhitvā khura-muṇḍaɱ karitvā kharassarena paṇavena rathiyāya rathiyaɱ siŋghāṭakena siŋghāṭakaɱ parinetvā dakkhiṇena dvārena nikkhāmetvā dakkhiṇato nagarassa sīsaɱ chindathā ti.|| ||</p>

					<p class="f4">Tam enaɱ rañño purisā daḷhāya rajjuyā pacchā bāhaɱ gāḷha bandhanaɱ bandhitvā khura-muṇḍaɱ karitvā kharassarena paṇavena rathiyāya rathiyaɱ siŋghāṭakena siŋghāṭakaɱ parinetvā dakkhiṇena dvārena nikkhāmetvā dakkhiṇato nagarassa sīsaɱ chindeyyuɱ.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaɱ vata bho ayaɱ puriso kammaɱ akāsi gārayhaɱ sīsacchejjaɱ,||<br />
					yatra hi nāma rañño purisā daḷhāya rajjuyā pacchā bāhaɱ gāḷha bandhanaɱ bandhitvā khura-muṇḍaɱ karitvā kharassarena paṇavena rathiyāya rathiyaɱ siŋghāṭakena siŋghāṭakaɱ parinetvā dakkhiṇena dvārena nikkhāmetvā dakkhiṇato nāgarassa sīsaɱ chindissan" ti.|| ||</p>

					<p class="f4">So vat'assāhaɱ eva-rūpaɱ pāpaɱ kammaɱ na kareyyaɱ gārayhaɱ sīsacchejjan ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaɱ tibbā bhaya-saññā pacc'upaṭṭhitā hoti pārājikesu dhammesu,||<br />
					tass'etaɱ pāṭikaŋkhaɱ:|| ||</p>

					<p class="f4">Anāpanno vā pārājikaɱ dhammaɱ na āpajjissati||<br />
					āpanno vā pārājikaɱ dhammaɱ yathā-dhammaɱ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaɱ vatthaɱ paridhāya kese pakiritvā mūsalaɱ khandhe āropetvā mahā-jana-kāyaɱ upasankamitvā evaɱ vadeyya:|| ||</p>

					<p class="f4">"Ahaɱ bhante pāpaɱ kammaɱ akāsiɱ gārayhaɱ mosallaɱ.|| ||</p>

					<p class="f4">Yena me āyasmanto attamanā honti taɱ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaɱ vata bho ayaɱ puriso kammaɱ akāsi gārayhaɱ mosallaɱ,||<br />
					yatra hi nāma kāḷakaɱ vatthaɱ paridhāya kese pakiritvā mūsalaɱ khandhe āropetvā mahā-jana-kāyaɱ upasankamitvā evaɱ vakkhati:|| ||</p>

					<p class="f4">'Ahaɱ bhante pāpaɱ kammaɱ akāsiɱ gārayhaɱ mosallaɱ.|| ||</p>

					<p class="f4">Yena me āyasmanto attamanā honti, taɱ karomī" ti.|| ||</p>

					<p class="f4"><a id="pg242"><span class="f2 g"><b>[242]</b></span></a> So vat'assāhaɱ eva-rūpaɱ pāpaɱ kammaɱ na kareyyaɱ gārayhaɱ mosallan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaɱ tibbā bhaya-saññā pacc'upaṭṭhitā hoti saŋghā-disesesu dhammesu,||<br />
					tass'etaɱ pāṭikaŋkhaɱ:|| ||</p>

					<p class="f4">Anāpanno vā saŋghā-disesaɱ dhammaɱ na āpajjissati||<br />
					āpanno vā saŋghā-disesaɱ dhammaɱ yathā-dhammaɱ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaɱ vatthaɱ paridhāya kese pakiritvā assapuṭaɱ khandhe āropetvā mahā-jana-kāyaɱ upasankamitvā evaɱ vadeyya:|| ||</p>

					<p class="f4">"Ahaɱ bhante pāpaɱ kammaɱ akāsiɱ gārayhaɱ assapuṭaɱ.|| ||</p>

					<p class="f4">Yena me āyasmanto attamanā honti, taɱ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaɱ vata bho ayaɱ puriso kāmmaɱ akāsi gārayhaɱ assapuṭaɱ,||<br />
					yatra hi nāma kāḷakaɱ vatthaɱ paridhāya kese pakiritvā assapuṭaɱ khandhe āropetvā mahā-jana-kāyaɱ upasankamitvā evaɱ vakkhati:|| ||</p>

					<p class="f4">'Ahaɱ bhante pāpaɱ kammaɱ akāsiɱ gārayhaɱ assapuṭaɱ.|| ||</p>

					<p class="f4">Yena me āyasmanto attamanā honti, taɱ karomī' ti.|| ||</p>

					<p class="f4">So vat'assāhaɱ eva-rūpaɱ pāpaɱ kammaɱ na kareyyaɱ gārayhaɱ assapuṭan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaɱ tibbā bhaya-saññā pacc'upaṭṭhitā hoti pācittiyesu dhammesu,||<br />
					tass'etaɱ pāṭikaŋkhaɱ:|| ||</p>

					<p class="f4">Anāpanno vā pācittiyaɱ dhammaɱ na āpajjissati||<br />
					āpanno vā pācittiyaɱ dhammaɱ yathā dhammaɱ paṭikarissati.|| ||</p>

					<p class="ctr c">&#9632;</p>

					<p class="f4">Seyyathā pi, bhikkhave, puriso kāḷakaɱ vatthaɱ paridhāya kese pakiritvā mahā-jana-kāyaɱ upasankamitvā evaɱ vadeyya:|| ||</p>

					<p class="f4">"Ahaɱ bhante pāpaɱ kammaɱ akāsiɱ gārayhaɱ upavajjaɱ.|| ||</p>

					<p class="f4">Yena me āyasmanto attamanā honti, taɱ karomī" ti.|| ||</p>

					<p class="f4">Tatr'aññatarassa thalaṭṭhassa purisassa evam assa:|| ||</p>

					<p class="f4">"Pāpakaɱ vata bho ayaɱ puriso kammaɱ akāsi gārayhaɱ upavajjaɱ,||<br />
					yatra hi nāma kāḷakaɱ vatthaɱ paridhāya kese pakiritvā mahā-jana-kāyaɱ upasankamitvā <a id="pg243"><span class="f2 g"><b>[243]</b></span></a> evaɱ vakkhati:|| ||</p>

					<p class="f4">'Ahaɱ bhante pāpaɱ kammaɱ akāsiɱ gārayhaɱ upavajjaɱ.|| ||</p>

					<p class="f4">Yena me āyasmanto attamanā honti, taɱ karomī' ti.|| ||</p>

					<p class="f4">So vat'assāhaɱ eva-rūpaɱ pāpaɱ kammaɱ na kareyyaɱ gārayhaɱ upavajjan" ti.|| ||</p>

					<p class="f4">Evam eva kho bhikkhave yassa kassaci bhikkhussa vā bhikkhuniyā vā evaɱ tibbā bhaya-saññā pacc'upaṭṭhitā hoti pāṭidesanīyesu dhammesu,||<br />
					tass'etaɱ pāṭikaŋkhaɱ:|| ||</p>

					<p class="f4">Anāpanno vā pāṭidesanīyaɱ dhammaɱ na āpajjissati||<br />
					āpanno vā pāṭidesanīyaɱ dhammaɱ yathā dhammaɱ paṭikarissati.|| ||</p>

					<p class="f4">Imāni kho bhikkhave cattāri āpattibhayānī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>