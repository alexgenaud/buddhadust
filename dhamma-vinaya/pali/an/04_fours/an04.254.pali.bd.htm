<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 254. The elderly Malunkya's Son asks The Buddha for a teaching in brief and receiving it shortly thereafter becomes Arahant." />
<title>AN 4 254: Malunkya-putta Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Catukka Nipāta<br />
					XXVI: Abhiññā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p254">Sutta 254</a></h4>

					<h1>Māluṅkya-Putta Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg248"><span class="f2 g"><b>[248]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.254.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho āyasamā Māluṅkya-putto yena Bhagavā ten'upasaṅkami.|| ||</p>

					<p class="f4">Upasan-kamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho āyasmā Māluṅkya-putto Bhagavantaṃ etad avoca:|| ||</p>

					<p class="f4">"Sādhu kho me bhante Bhagavā saṅkhittena dhammaṃ desetu,||<br />
					yam ahaṃ Bhagavato dhammaṃ sutvā eko vupakaṭṭho appamatto ātāpī pahit'atto vihareyyan" ti.|| ||</p>

					<p class="f4">"Ettha dāni Māluṅkya-putta kiṃ dahare bhikkhu vakkhāma,||<br />
					yattha hi nāma tvaṃ jiṇṇo vuddho mahallako Tathāgatassa saṅkhittena ovādaṃ yā casī" ti?|| ||</p>

					<p class="f4">"Desetu me bhante Bhagavā saṅkhittena dhammaṃ,||<br />
					desetu Sugato saṅkhittena dhammaṃ,||<br />
					app'eva nāmāhaṃ Bhagavato bhāsitassa atthaṃ ājāneyyaṃ app'eva nāmāhaṃ Bhagavato bhāsitassa dāyādo assan" ti.|| ||</p>

					<p class="f4">"Cattāro'me Māluṅkya-putta taṇhuppādā yattha bhikkhuno taṇhā uppajjamānā uppajjati.|| ||</p>

					<p class="f4">Katame cattāro?|| ||</p>

					<p class="f4">Cīvara-hetu vā Māluṅkya-putta bhikkhuno taṇhā uppajjamānā uppajjati,||<br />
					piṇḍa-pāta-hetu vā māluṅakyaputta bhikkhuno taṇhā uppajjamānā uppajjati,||<br />
					sen'āsana-hetu vā Māluṅkya-putta bhikkhuno taṇhā uppajjamānā uppajjati,||<br />
					iti bhav-ā-bhava-hetu vā Māluṅkya-putta bhikkhuno taṇhā uppajjamānā uppajjati.|| ||</p>

					<p class="f4">Ime kho Māluṅkya-putta cattāro taṇhuppādā yattha bhikkhuno taṇhā uppajjamānā uppajjati.|| ||</p>

					<p class="f4"><a id="pg249"><span class="f2 g"><b>[249]</b></span></a> Yato kho Māluṅkya-putta bhikkhuno taṇhā pahīṇā hoti,||<br />
					ucchinna-mūlā tālā-vatthu-katā anabhāva-katā āyatiṃ anuppāda-dhammā.|| ||</p>

					<p class="f4">Ayaṃ vuccati Māluṅkya-putta bhikkhu acchecchi taṇhaṃ,||<br />
					vāvattayi saṃyojanaṃ,||<br />
					sammā mān-ā-bhisamayā antam akāsi dukkhassā" ti.|| ||</p>

					<p class="f4">Atha kho āyasmā Māluṅkya-putto Bhagavatā iminā ovādena ovadito uṭṭhāy āsanā Bhagavantaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho āyasmā Māluṅkya-putto eko vupakaṭṭho appamatto ātāpī pahit'atto viharanto na cirass'eva yass'attathāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja vihāsi:|| ||</p>

					<p class="f4">Khīṇā jāti,||<br />
					vusitaṃ Brahma-cariyaṃ,||<br />
					kataṃ karaṇīyaṃ,||<br />
					nāparaṃ itthattāyā ti abbhaññāsi.|| ||</p>

					<p class="f4">Aññataro ca pan'āyasmā Māluṅkya-putto arahataṃ ahosī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>