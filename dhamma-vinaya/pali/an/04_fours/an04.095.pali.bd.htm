<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 95. The Buddha ranks four persons according to their pursuit of personal profit and the profit of others. The one who pursues neither his own profit nor the profit of others is likened to a stick burning at both ends, smeared with dung in the middle: no good for nuth'n. The one who pursues both his own profit and the profit of others is likened to 'the cream of the cream.'" />
<title>AN 4 95: Chavalata Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Catukka Nipāta<br />
					X: Asura Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p95">Sutta 95</a></h4>

					<h1>Chavālāta Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg95"><span class="f2 g"><b>[95]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.095.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.095.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Cattāro'me bhikkhave puggalā santo saṃvijj'amānā lokasmiṃ.|| ||</p>

					<p class="f4">Katame cattāro?|| ||</p>

					<p class="f4">N'evattahitāya paṭipanno no parahitāya.|| ||</p>

					<p class="f4">Parahitāya paṭipanno no attahitāya.|| ||</p>

					<p class="f4">Attahitāya paṭipanno no parahitāya.|| ||</p>

					<p class="f4">Attahitāya ca paṭipanno parahitāya ca.|| ||</p>

					<p class="f4">Seyyathā pi, bhikkhave, chavālātaṃ ubhato padittaṃ majjhe gūthagataṃ n'eva gāme kaṭṭhatthaṃ pharati na araññe.|| ||</p>

					<p class="f4">Tath'ūpamāhaṃ bhikkhave imaṃ puggalaṃ vadāmi yvāyaṃ puggalo n'evattahitāya paṭipanno no parahitāya.|| ||</p>

					<p class="f4">Tatra, bhikkhave, yvāyaṃ puggalo parahitāya paṭipanno no attahitāya,||<br />
					ayaṃ imesaṃ dvinnaṃ puggalānaṃ abhikkantaro ca paṇītataro ca.|| ||</p>

					<p class="f4">Tatra, bhikkhave, yvāyaṃ puggalo attahitāya paṭipanno no parahitāya,||<br />
					ayaṃ imesaṃ tiṇṇaṃ puggalānaṃ abhikkantataro ca paṇītataro ca.|| ||</p>

					<p class="f4">Tatra, bhikkhave, yvāyaṃ puggalo attahitāya ca paṭipanno parahitāya ca,||<br />
					ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca.|| ||</p>

					<p class="f4">Seyyathā pi, bhikkhave, gavā khīraṃ,||<br />
					khīramhā dadhi,||<br />
					dadhimhā navanītaṃ,||<br />
					navanītamhā sappi,||<br />
					sappimhā sappi-maṇḍo,||<br />
					sappi-maṇḍo tattha aggam akkhāyati,||<br />
					evam eva kho, bhikkhave, yvāyaṃ puggalo attahitāya ca paṭipanno parahitāya ca,||<br />
					ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca.|| ||</p>

					<p class="f4"><a id="pg96"><span class="f2 g"><b>[96]</b></span></a> Ime kho bhikkhave cattāro puggalā santo saṃvijj'amānā lokasmin ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>