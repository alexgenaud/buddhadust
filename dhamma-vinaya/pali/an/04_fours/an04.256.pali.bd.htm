<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 256. The Buddha likens the qualities of a worthy bhikkhu to the qualities of a king's thoroughbred horse." />
<title>AN 4 256: Pathama Ajaniya Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XXVI: Abhiññā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p256">Sutta 256</a></h4>

					<h1>Paṭhama Ājānīya Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg250"><span class="f2 g"><b>[250]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.256.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">"Catuhi bhikkhave aŋgehi samannāgato rañño bhadro ass-ā-jānīyo rājā-raho hoti rāja-bhoggo||<br />
					rañño aŋgan t'veva saŋkhaɱ gacchati.|| ||</p>

					<p class="f4">Katamehi catūhi?|| ||</p>

					<p class="f4">Idha, bhikkhave, rañño bhadro ass-ā-jānīyo vaṇṇa-sampanno ca hoti,||<br />
					bala-sampanno ca,||<br />
					java-sampanno ca,||<br />
					āroha-pariṇāha-sampanno ca.|| ||</p>

					<p class="f4">Imehi kho bhikkhave catūhi aŋgehi samannāgato rañño bhadro ass-ā-jānīyo rājā-raho hoti rāja-bhoggo||<br />
					rañño aŋgan t'veva saŋkhaɱ gacchati.|| ||</p>

					<p class="ctr c">&#9632;</p>

					<p class="f4">Evam eva kho bhikkhave catūhi dhammehi samannāgato bhikkhu āhuneyyo hoti,||<br />
					pāhuṇeyyo hoti,||<br />
					dakkhiṇeyyo hoti,||<br />
					añjali-karaṇīyo hoti,||<br />
					anuttaraɱ puñña-k-khettaɱ lokassa.|| ||</p>

					<p class="f4">Katamehi catūhi?|| ||</p>

					<p class="f4">Idha, bhikkhave, bhikkhu vaṇṇa-sampanno ca hoti,||<br />
					bala-sampanno ca,||<br />
					java-sampanno ca,||<br />
					āroha-pariṇāha-sampanno ca.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kathañ ca bhikkhave bhikkhu vaṇṇa-sampanno hoti?|| ||</p>

					<p class="f4">Idha, bhikkhave, bhikkhu sīlavā hoti||<br />
					Pātimokkha-saŋvara-saɱvuto viharati||<br />
					ācāra-gocara-sampanno aṇumattesu vajjesu bhaya-dassāvī||<br />
					samādāya sikkhati sikkhā-padesu.|| ||</p>

					<p class="f4">Evaɱ kho bhikkhave bhikkhu vaṇṇa-sampanno hoti.|| ||</p>

					<p class="f4">Kathañ ca bhikkhave bhikkhu bala-sampanno hoti?|| ||</p>

					<p class="f4">Idha, bhikkhave, bhikkhu āraddha-viriyo viharati akusalānaɱ dhammānaɱ pahāṇāya,||<br />
					kusalānaɱ dhammānaɱ upasampadāya,||<br />
					thāmavā daḷha-parakkamo anikkhitta-dhūro kusalesu dhammesu.|| ||</p>

					<p class="f4">Evaɱ kho bhikkhave bhikkhu bala-sampanno hoti.|| ||</p>

					<p class="ctr c">&#9632;</p>

					<p class="f4">Kathañ ca bhikkhave bhikkhu java-sampanno hoti?|| ||</p>

					<p class="f4">Idha, bhikkhave, bhikkhu:|| ||</p>

					<p class="f4">'Idaɱ dukkhan' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-samudayo' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodho' ti yathā-bhūtaɱ pajānāti.|| ||</p>

					<p class="f4">'Ayaɱ dukkha-nirodha-gāminī paṭipadā' ti yathā-bhūtaɱ pajānāti.|| ||</p>

					<p class="f4">Evaɱ kho bhikkhave bhikkhu java-sampanno hoti.|| ||</p>

					<p class="ctr c">&#9632;</p>

					<p class="f4">Kathañ ca bhikkhave bhikkhu āroha-pariṇāha-sampanno hoti?|| ||</p>

					<p class="f4">Idha bhikkhave bhikkhu lābhī hoti cīvara-piṇḍa-pāta-sen'āsana-gilāna-paccaya bhesajja-parikkhārānaɱ.|| ||</p>

					<p class="f4">Evaɱ kho bhikkhave bhikkhu āroha-pariṇāha-sampanno he ti.|| ||</p>

					<p class="f4">Imehi kho bhikkhave catūhi dhammehi samannāgato bhikkhu āhuneyyo hoti,||<br />
					pāhuṇeyyo hoti,||<br />
					dakkhiṇeyyo hoti,||<br />
					añjali-karaṇīyo hoti,||<br />
					anuttaraɱ puñña-k-khettaɱ lokassā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>