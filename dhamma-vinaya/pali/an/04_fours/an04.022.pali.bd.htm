<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 22. Four things more important than age that make a person an elder." />
<title>AN 4 22: Dutiya Uruvela Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr"><i>Aṇguttara Nikāya<br />
					4. Catukka Nipāta<br />
					III. Uruvelā Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p22">Sutta 22</a></h4>

					<h1>Dutiya Uruvelā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg22"><span class="f2 g"><b>[22]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.022.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.022.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Ekam idāhaṃ bhikkhave samayaṃ Uravelāyaṃ viharāmi najjā Nerañjarāya tīre Ajapālanigrodhe paṭhamā-bhisambuddho.|| ||</p>

					<p class="f4">Atha kho bhikkhave sambahulā brāhmaṇā jiṇṇā vuḍḍhā mahallakā addhagatā vayo-anuppattā yenāhaṃ ten'upasaṇkamiṃsu.|| ||</p>

					<p class="f4">Upasaṇkamitvā mayā saddhiṃ sammodiṃsu.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdiṃsu.|| ||</p>

					<p class="f4">Eka-m-antaṃ nisinnā kho bhikkhave te brāhmaṇā maṃ etad avocuṃ:|| ||</p>

					<p class="f4">Sutaṃ ne bho Gotama:|| ||</p>

					<p class="f4">"Na Samaṇo Gotamo brāhmaṇe jiṇṇe vuddhe mahallake addhagate vayo-anuppatte abhivādeti vā paccuṭṭheti vā āsanena vā nimanteti" ti.|| ||</p>

					<p class="f4">Ta-y-idaṃ bho Gotama tath'eva.|| ||</p>

					<p class="f4">Na hi bhavaṃ Gotamo brāhmaṇe jiṇṇe vuddhe mahallake addhagate vayo-anuppatte abhivādeti vā paccuṭṭheti vā āsanena vā nimanteti.|| ||</p>

					<p class="f4">Ta-y-idaṃ bho Gotama na sampannam evāti.|| ||</p>

					<p class="f4">3. Tassa mayhaṃ bhikkhave etad ahosi:|| ||</p>

					<p class="f4">Na vata'me āyasmanto jānanti Theraṃ vā Therakaraṇe vā dhamme.|| ||</p>

					<p class="f4">Vuddho ce pi bhikkhave hoti āsītiko vā nāvutiko vā vassasatiko vā jātiyā.|| ||</p>

					<p class="f4">So ca hoti akāla-vādī abhūta-vādī anattha-vādī adhamma-vādī avinaya-vādī anidhāna-vatiṃ vācaṃ bhāsitā akālena anapadesaṃ apariyanta-vatiṃ anattha-saṃhitaṃ.|| ||</p>

					<p class="f4">Atha kho so bālo thero teva saṇakhaṃ gacchati.|| ||</p>

					<p class="f4">Daharo ce pi bhikkhave hoti yuvā susu kāḷakeso bhaddena yobbanena samannāgato paṭhamena vayasā.|| ||</p>

					<p class="f4">So ca hoti kāla-vādī bhūta-vādī attha-vādī dhamma-vādī vinaya-vādī nidhāna-vatiṃ vācaṃ bhāsitā kālena sāpadesaṃ pariyanta-vatiṃ attha-saṃhitaṃ.|| ||</p>

					<p class="f4">Atha kho so paṇḍito thero teva saṇakhaṃ gacchati.|| ||</p>

					<p class="f4">4. Cattāro'me, bhikkhave, Thera-karaṇā dhammā.|| ||</p>

					<p class="f4">Katame cattāro?|| ||</p>

					<p class="f4">Idha, bhikkhave, bhikkhu sīlavā hoti Pātimokkha-saṃvara-saṃvuto viharati ācāra-gocara-sampanno aṇumattesu vajjesu bhaya-dassāvī samādāya sikkhati sikkhā-padesu.|| ||</p>

					<p class="f4">Bahu-s-suto <a id="pg23"><span class="f2 g"><b>[23]</b></span></a> hoti suta-dharo suta-sannicayo.|| ||</p>

					<p class="f4">Ye te dhammā ādi-kalyāṇā||<br />
					majjhe-kalyāṇā||<br />
					pariyosāna-kalyāṇā||<br />
					sātthā sa-vyañjanā kevala-paripuṇṇā parisuddhaṃ Brahma-cariyaṃ abhivadanti.|| ||</p>

					<p class="f4">Tathārūp'āssa dhammā bahu-s-sutā honti dhatā vacasā paricitā manas-ā-nupekkhitā diṭiṭhiyā suppaṭi-viddhā.|| ||</p>

					<p class="f4">Catunnaṃ jhānānaṃ ābhiceta-sikānaṃ diṭṭha-dhamma-sukha-vihārānaṃ nikāma-lābhī hoti akiccha-lābhī akasira-lābhī.|| ||</p>

					<p class="f4">Āsavānaṃ khayā anāsavaṃ ceto-vimuttiṃ paññā-vimuttiṃ diṭṭhe'va dhamme sayaṃ abhiññā sacchi-katvā upasampajja viharati.|| ||</p>

					<p class="f4">Ime kho bhikkhave cattāro Therakaraṇā dhammāti.|| ||</p>

					<p>&nbsp;</p>

					<p class="f4 ctr">Yo uddhatena cittena samphañ ca bahu bhāsati,||<br />
					Asamāhita-saṇkappo asad'dhamma-rato mago,||<br />
					Ārā so thāvareyyamhā pāpadiṭṭhi anādaro.|| ||</p>

					<p class="f4 ctr">Yo ca sīlena sampanno sutavā paṭibhānavā,||<br />
					Saññato dhiro dhammesu paññāyatthaṃ vipassati,||<br />
					Pāragū sabba-dhammānaṃ akhilo paṭibhānavā.|| ||</p>

					<p class="f4 ctr">Pahīṇajātimaraṇo Brahma-cariyassa kevalī,||<br />
					Taṃ ahaṃ vadāmi thero ti yassa no santi āsavā,||<br />
					Āsavānaṃ khayā bhikkhu thero ti pavuccatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>