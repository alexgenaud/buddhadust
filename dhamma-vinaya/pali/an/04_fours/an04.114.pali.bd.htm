<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 114. The Buddha likens the qualities of a worthy bhikkhu to the qualities of a king's elephant." />
<title>AN 4 114: Naga Sutta</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Catukka Nipāta<br />
					XII: Kesi Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p114">Sutta 114</a></h4>

					<h1>Nāga Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg116"><span class="f2 g"><b>[116]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.114.wood.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Catuhi bhikkhave aŋgehi samannāgato rañño nāgo rājā-raho hoti rāja-bhoggo rañño aŋgan t'eva saŋkhaɱ gacchati.|| ||</p>

					<p class="f4">Katamehi catūhi?|| ||</p>

					<p class="f4">Idha, bhikkhave, rañño nāgo sotā ca hoti||<br />
					hantā ca||<br />
					khantā ca||<br />
					gantā ca.|| ||</p>

					<p class="ctr c">&#9632;</p>

					<p class="f4"><a id="p2">2.</a> Kathañ ca bhikkhave rañño nāgo sotā hoti?|| ||</p>

					<p class="f4">Idha bhikkhave rañño nāgo yam enaɱ hatth'idamma-sārathī kāraṇaɱ kāreti yadi vā kata-pubbaɱ yadi vā akata-pubbaɱ,||<br />
					taɱ aṭṭhikatvā manasi katvā sabbaɱ cetaso samannā-haritvā ohita-soto suṇāti.|| ||</p>

					<p class="f4">Evaɱ kho bhikkhave rañño nāgo sotā hoti.|| ||</p>

					<p class="ctr c">&#9632;</p>

					<p class="f4">3. Kathañ ca bhikkhave rañño nāgo hantā hoti?|| ||</p>

					<p class="f4">Idha, bhikkhave, rañño nāgo saŋgāma-gato hatthim pi hanti,||<br />
					hatthā-ruham pi hanti,||<br />
					assam pi hanti,||<br />
					assā-ruham pi <a id="pg117"><span class="f2 g"><b>[117]</b></span></a> hanti,||<br />
					ratham pi hanti,||<br />
					rathikam pi hanti,||<br />
					pattikam pi hanti.|| ||</p>

					<p class="f4">Evaɱ kho bhikkhave rañño nāgo hantā hoti.|| ||</p>

					<p class="ctr c">&#9632;</p>

					<p class="f4">4. Kathañ ca bhikkave rañño nāgo khantā hoti?|| ||</p>

					<p class="f4">Idha, bhikkhave, rañño nāgo saŋgāma-gato khamo hoti sattippahārānaɱ asippahārānaɱ usippahārānaɱ pharasuppahārānaɱ bheripaṇava-saŋkhatiṇa-vaninnā-dasaddānaɱ.|| ||</p>

					<p class="f4">Evaɱ kho bhikkhave rañño nāgo khantā hoti.|| ||</p>

					<p class="ctr c">&#9632;</p>

					<p class="f4">5. Kathañ ca bhikkhave rañño nāgo gantā hoti?|| ||</p>

					<p class="f4">Idha, bhikkhave, rañño nāgo yam enaɱ hatth'idamma-sārathī disaɱ peseti yadi vā gata-pubbaɱ yadi vā agata-pubbaɱ,||<br />
					khippaɱ yeva gantā hoti.|| ||</p>

					<p class="f4">Evaɱ kho bhikkhave rañño nāgo gantā hoti.|| ||</p>

					<p class="f4">Imehi kho bhikkhave catūhi aŋgehi samannāgato rañño nāgo rājā-raho hoti rāja-bhoggo rañño aŋgan t'eva saŋkhaɱ gacchati.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">6. Evam eva kho bhikkhave catūhi dhammehi samannāgato bhikkhu āhuneyyo hoti pāhuṇeyyo,||<br />
					dakkhiṇeyyo,||<br />
					añjali-karaṇīyo,||<br />
					anuttaraɱ puñña-k-khettaɱ lokassa.|| ||</p>

					<p class="f4">Katamehi catūhi?|| ||</p>

					<p class="f4">Idha, bhikkhave, bhikkhu sotā ca hoti||<br />
					hantā ca||<br />
					khantā ca||<br />
					gantā ca.|| ||</p>

					<p class="ctr c">&#9632;</p>

					<p class="f4">7. Kathañ ca bhikkhave bhikkhu sotā hoti?|| ||</p>

					<p class="f4">Idha, bhikkhave, bhikkhu Tathāgata-p-pavedite Dhamma-Vinaye desiyamāne aṭṭhī-katvā manasi katvā sabbaɱ cetaso samannā-haritvā ohita-soto dhammaɱ suṇāti.|| ||</p>

					<p class="f4">Evaɱ kho bhikkhave bhikkhu sotā hoti.|| ||</p>

					<p class="ctr c">&#9632;</p>

					<p class="f4">8. Kathañ ca bhikkhave bhikkhu hantā hoti?|| ||</p>

					<p class="f4">Idha, bhikkhave, bhikkhu uppannaɱ kāma-vitakkaɱ n'ādhivāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Uppannaɱ vyāpāda-vitakkaɱ n'ādhivāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Uppannaɱ vihiɱsā-vitakkaɱ n'ādhivāseti pajahati vinodeti vyantī-karoti anabhāvaɱ gameti.|| ||</p>

					<p class="f4">Uppannuppanne pāpake akusale dhamme n'ādhivāseti pajahati vinodeti vyantī-karoti anabhāvāɱ gameti.|| ||</p>

					<p class="f4">Evaɱ kho bhikkhave bhikkhu hantā hoti.|| ||</p>

					<p class="ctr c">&#9632;</p>

					<p class="f4">9. Kathañ ca bhikkhave bhikkhu khantā hoti?|| ||</p>

					<p class="f4">Idha, bhikkhave, bhikkhu khamo hoti sītassa uṇhassa jighacchāya pipāsāya ḍaɱsamakasavātāta-pasiriɱsapasamphassānaɱ duruttānaɱ durāgatānaɱ vacana-pathānaɱ,||<br />
					up- <a id="pg118"><span class="f2 g"><b>[118]</b></span></a> pannānaɱ sārīrikānaɱ vedanānaɱ dukkhānaɱ tippānaɱ kharānaɱ kaṭukānaɱ asātānaɱ amanāpānaɱ pāṇaharānaɱ adhivāsika-jātiko hoti.|| ||</p>

					<p class="f4">Evaɱ kho bhikkhave bhikkhu khantā hoti.|| ||</p>

					<p class="ctr c">&#9632;</p>

					<p class="f4">10. Kathañ ca bhikkhave bhikkhu gantā hoti?|| ||</p>

					<p class="f4">Idha, bhikkhave, bhikkhu yā disā agatapubbā iminā dīghena addhunā yad idaɱ sabba-sankhāra-samatho sabb'ūpadhi-paṭinissaggo taṇha-k-khayo virāgo nirodho Nibbānaɱ,||<br />
					taɱ khippaɱ yeva gantā hoti.|| ||</p>

					<p class="f4">Evaɱ kho bhikkhave bhikkhu gantā hoti.|| ||</p>

					<p class="f4">Imehi kho bhikkhave catūhi dhammehi samannāgato bhikkhu āhuneyyo hoti pāhuṇeyyo,||<br />
					dakkhiṇeyyo,||<br />
					añjali-karaṇīyo,||<br />
					anuttaraɱ puñña-k-khettaɱ lokassā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>