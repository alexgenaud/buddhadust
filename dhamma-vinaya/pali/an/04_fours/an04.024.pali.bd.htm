<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 24. The Buddha explains that his statement that he knows and understands whatsoever in the world, with its Maras, Brahmas, hosts of recluses and brahmins, devas and mankind, is seen, heard, sensed, cognized, attained, searched into, pondered over by the mind, is to be understood as a simple statement of fact and is not a brag and that because he does know these things, to say otherwise would be a lie." />
<title>AN 4 24: Kalakarama Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr">Aṅguttara Nikāya<br />
					4. Catukka Nipāta<br />
					III. Uruvelā Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p24">Sutta 24</a></h4>

					<h1>Kāḷakārāma Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg24"><span class="f2 g"><b>[24]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.024.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.024.than.ati.htm#p1">than</a>][<a href="../../../../dhamma-vinaya/wp/an/04_fours/an04.024.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sākete viharati Kāḷakārāme.|| ||</p>

					<p class="f4">Tatra kho Bhagavā bhikkhū āmantesi||<br />
					"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avova:|| ||</p>

					<p class="f4"><a id="pg25"><span class="f2 g"><b>[25]</b></span></a> Yaɱ bhikkhave sa-devakassa lokassa sa-Mārakassa sa-brahmakassa sa-s-samaṇa-brāhmaṇiyā pajāya sadeva-manussāya||<br />
					diṭṭhaɱ sutaɱ mutaɱ viññātaɱ||<br />
					pattaɱ pariyesitaɱ anuvicaritaɱ manasā,||<br />
					tam ahaɱ jānāmi.|| ||</p>

					<p class="f4">Yaɱ bhikkhave sa-devakassa lokassa sa-Mārakassa sa-brahmakassa sa-s-samaṇa-brāhmaṇiyā pajāya sadeva-manussāya||<br />
					diṭṭhaɱ sutaɱ mutaɱ viññātaɱ||<br />
					pattaɱ pariyesitaɱ anuvicaritaɱ manasā,||<br />
					tam ahaɱ abbhaññāsiɱ.|| ||</p>

					<p class="f4">Taɱ Tathāgatassa viditaɱ.|| ||</p>

					<p class="f4">Taɱ Tathāgato na upaṭṭhāsi.|| ||</p>

					<p class="f4">Yaɱ bhikkhave sa-devakassa lokassa sa-Mārakassa sa-brahmakassa sa-s-samaṇa-brāhmaṇiyā pajāya sadeva-manussāya||<br />
					diṭṭhaɱ sutaɱ mutaɱ viññātaɱ||<br />
					pattaɱ pariyesitaɱ anuvicaritaɱ manasā,||<br />
					tam ahaɱ na jānāmī ti vadeyyaɱ,||<br />
					taɱ mamassa musā.|| ||</p>

					<p class="f4">Yaɱ bhikkhave sa-devakassa lokassa sa-Mārakassa sa-brahmakassa sa-s-samaṇa-brāhmaṇiyā pajāya sadeva-manussāya||<br />
					diṭṭhaɱ sutaɱ mutaɱ viññātaɱ||<br />
					pattaɱ pariyesitaɱ anuvicaritaɱ manasā,||<br />
					tam ahaɱ jānāmi ca na ca jānāmī ti vadeyyaɱ,||<br />
					taɱ mamassa musā.|| ||</p>

					<p class="f4">Yaɱ bhikkhave sa-devakassa lokassa sa-Mārakassa sa-brahmakassa sa-s-samaṇa-brāhmaṇiyā pajāya sadeva-manussāya||<br />
					diṭṭhaɱ sutaɱ mutaɱ viññātaɱ||<br />
					pattaɱ pariyesitaɱ anuvicaritaɱ manasā,||<br />
					taɱ ahaɱ n'eva jānāmi na na jānāmī ti vadeyyaɱ,||<br />
					taɱ mamassa kali.|| ||</p>

					<p class="f4">Iti kho bhikkhave Tathāgato daṭṭhā daṭṭhabbaɱ diṭṭhaɱ na maññati,||<br />
					adiṭṭhaɱ na maññati,||<br />
					daṭṭhababaɱ na maññati,||<br />
					daṭṭhāraɱ na maññati.|| ||</p>

					<p class="f4">Sutā sotabbaɱ sutaɱ na maññati,||<br />
					asutaɱ na maññati,||<br />
					sotabba na maññati,||<br />
					sotāraɱ na maññati.|| ||</p>

					<p class="f4">Mutā motabbaɱ mutaɱ na maññati,||<br />
					amutaɱ na maññati,||<br />
					motabbaɱ na maññati,||<br />
					motāraɱ na maññati.|| ||</p>

					<p class="f4">Viññātā viññātabbaɱ viññātaɱ na maññati,||<br />
					aviññātaɱ na maññati,||<br />
					viññātabbaɱ na maññati,||<br />
					viññātāraɱ na maññati.|| ||</p>

					<p class="f4">Iti kho bhikkhave Tathāgato,||<br />
					diṭṭha-suta-muta-viññātabbesu,||<br />
					dhammesu tādīso yeva tādī:|| ||</p>

					<p class="f4">Tamhā ca pana tāditamhā añño tādī uttaritaro vā paṇītataro vā n'atthīti vadāmī" ti.|| ||</p>

					<p>&nbsp;</p>

					<p class="f4 ctr">Yaɱ kiñci diṭṭhaɱ va sutaɱ mutaɱ vā ajjhositaɱ sacca mutaɱ paresaɱ,||<br />
					na tesu tādī saya saɱvutesu saccaɱ musāɱ vā pi paraɱ daheyyaɱ.|| ||</p>

					<p class="f4 ctr">Etaɱ ca sallaɱ paṭigacca disvā ajjhositā yattha pajā visattā,||<br />
					<a id="pg26"><span class="f2 g"><b>[26]</b></span></a> Jānāmi passāmi tath'eva etaɱ ajjhositaɱ n'atthi Tathāgatānan ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>