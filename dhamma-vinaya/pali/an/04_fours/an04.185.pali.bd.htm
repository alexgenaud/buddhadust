<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 185. The Buddha approaches some eminant Wanderers and teaches them Four Brahmin maxims: 'All living things are not to be harmed'; 'all sense pleasures are impermanent, painful changeable'; 'all lives are impermanent, painful, changeable'; and 'I have no part in anything anywhere and here for me there is no attachment to anything'." />
<title>AN 4 185: Brahmanasacca Suttam aka Catukotika-Sunnata Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Catukka Nipāta<br />
					XIX: Yodhajīva Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p185">Sutta 185</a></h4>

					<h1>Samaṇa<br />
					<span class="f4">aka</span><br />
					Brāhmaṇa-Sacca Suttaṃ<br />
					<span class="f4">aka</span><br />
					Catukoṭika-Suññatā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg176"><span class="f2 g"><b>[176]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.185.wood.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Rājagahe viharati||<br />
					Gijjhakūṭe, pabbate.|| ||</p>

					<p class="f4">Tena kho pana samayena samabahulā abhiññatā abhiññatā paribbājakā Sappinikā tīre paribbājakārāme paṭivasanti||<br />
					seyyath'idaṃ:|| ||</p>

					<p class="f4">Antabhāro,||<br />
					Varadharo,||<br />
					Sakuladāyī ca paribbājako||<br />
					aññe ca abhiññatā abhiññatā paribbājakā.|| ||</p>

					<p class="ctr c">&#9632;</p>

					<p class="f4">Atha kho Bhagavā sāyaṇha-samayaṃ patisallānā vuṭṭhito yena Sappiniyā tīre paribbājakārāmo ten'upasaṇkami.|| ||</p>

					<p class="f4">Tena kho pana samayena tesaṃ añña-titthiyānaṃ paribbājakānaṃ sanni-sinnānaṃ sanni-patitānaṃ ayam antarā kathā udapādi:|| ||</p>

					<p class="f4">Iti pi brāhmaṇa-saccāni,||<br />
					iti pi brāhmaṇa-saccāniti.|| ||</p>

					<p class="ctr c">&#9632;</p>

					<p class="f4">2. Atha kho Bhagavā yena te paribbājakā ten'upasaṇkami.|| ||</p>

					<p class="f4">Upasaṇkamitvā paññatte āsane nisīdi.|| ||</p>

					<p class="f4">Nisajja kho Bhagavā te paribbājake etad avoca:|| ||</p>

					<p class="f4">"Kāya nu'ttha paribbājakā etarahi kathāya sanni-sinnā,||<br />
					kā ca pana vo antarā kathā vippakatā" ti?|| ||</p>

					<p class="f4">"Idha bho Gotama amhākaṃ sanni-sinnātaṃ sanni-patitānaṃ ayam antarā kathā udapādi:|| ||</p>

					<p class="f4">"Iti pi brāhmaṇa-saccāni.|| ||</p>

					<p class="f4">Iti pi brāhmaṇa-saccāni" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. "Cattar'imāni paribbājakā brāhmaṇa-saccāni mayā sayaṃ abhiññā sacchi-katvā paveditāni.|| ||</p>

					<p class="f4">Katamāni cattāri?|| ||</p>

					<p class="f4">Idha paribbājakā brāhmaṇo evam āha:|| ||</p>

					<p class="f4">'Sabbe pāṇā avajjha' ti.|| ||</p>

					<p class="f4">Iti vadaṃ brāhmaṇo saccaṃ āha, no musā.|| ||</p>

					<p class="f4">So tena na 'samaṇo' ti maññati,||<br />
					na 'brāhmaṇo' ti maññati,||<br />
					na 'seyyo'ham asmi' ti maññati,||<br />
					na 'sadiso'ham asmi' ti maññati,||<br />
					na 'hīto'ham asmi' ti maññati.|| ||</p>

					<p class="f4">Api ca yad eva tattha saccaṃ,||<br />
					tad abhiññāya pāṇānaṃ yeva anuddayāya anukampāya paṭipanno hoti.|| ||</p>

					<p class="ctr c">&#9632;</p>

					<p class="f4">4. Puna ca paraṃ paribbājakā brāhmaṇo evam āha:|| ||</p>

					<p class="f4"><a id="pg177"><span class="f2 g"><b>[177]</b></span></a> 'Sabbe kāmā aniccā dukkhā vipariṇāma-dhammā' ti.|| ||</p>

					<p class="f4">Iti vadaṃ brāhmaṇo saccaṃ āha, no musā.|| ||</p>

					<p class="f4">So tena na 'samaṇo' ti maññati,||<br />
					na 'brāhmaṇo' ti maññati,||<br />
					na 'seyyo'ham asmi' ti maññati,||<br />
					na 'sadiso'ham asmi' ti maññati,||<br />
					na 'hīto'ham asmi' ti maññati.|| ||</p>

					<p class="f4">Api ca yad eva tattha saccaṃ,||<br />
					tad abhiññāya kāmānaṃ yeva nibbidāya virāgāya nirodhāya paṭipanno hoti.|| ||</p>

					<p class="ctr c">&#9632;</p>

					<p class="f4">5. Puna ca paraṃ paribbājakā brāhmaṇo evam āha:|| ||</p>

					<p class="f4">'Sabbe bhavā aniccā dukkhā vipariṇāma-dhammā' ti.|| ||</p>

					<p class="f4">Iti vadaṃ brāhmaṇo saccaṃ āha, no musā.|| ||</p>

					<p class="f4">So tena na 'samaṇo' ti maññati,||<br />
					na 'brāhmaṇo' ti maññati,||<br />
					na 'seyyo'ham asmi' ti maññati,||<br />
					na 'sadiso'ham asmi' ti maññati,||<br />
					na 'hīto'ham asmi' ti maññati.|| ||</p>

					<p class="f4">Api ca yad eva tattha saccaṃ,||<br />
					tad abhiññāya bhavānaṃ yeva nibbidāya virāgāya nirodhāya paṭipanno hoti.|| ||</p>

					<p class="ctr c">&#9632;</p>

					<p class="f4"><a id="p6">6.</a> Puna ca paraṃ paribbājakā brāhmaṇo evam āha:|| ||</p>

					<p class="f4">'Nāhaṃ kvaci,||<br />
					kassaci kiñ canaṃ tasmiṃ,||<br />
					na ca mama kvaci,||<br />
					katthaci kiñ canaṃ n'atthi' ti.|| ||</p>

					<p class="f4">Iti vadaṃ brāhmaṇo saccaṃ āha, no musā.|| ||</p>

					<p class="f4">So tena na 'samaṇo' ti maññati,||<br />
					na 'brāhmaṇo' ti maññati,||<br />
					na 'seyyo'ham asmi' ti maññati,||<br />
					na 'sadiso'ham asmi' ti maññati,||<br />
					na 'hīto'ham asmi' ti maññati.|| ||</p>

					<p class="f4">Api ca yad eva tattha saccaṃ,||<br />
					tad abhiññāya ākiñcaññaṃ yeva paṭipadaṃ paṭipanno hoti|| ||</p>

					<p class="f4">Imāni kho paribbājakā cattāri brāhmaṇa-saccāni mayā sayaṃ abhiññā sacchi-katvā paveditānī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>