<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Fours, Sutta 54. The Buddha describes four sorts of couples found in the world: a bad man living with a good woman, a good man living with a bad woman, a bad man living with a bad woman, and a good man living with a good woman." />
<title>AN 4 54: Dutiya Samvasa Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					4. Catukka Nipāta<br />
					VI. Puññābhisanda Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p54">Sutta 54</a></h4>

					<h1>Dutiya Saɱvāsa Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.054.wood.pts.htm#p1">pts</a>][<a href="../../../../dhamma-vinaya/wp/an/04_fours/an04.054.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>
					<p class="f4">2. "Cattāro'me bhikkhave saŋvāsā.|| ||</p>

					<p class="f4">Katame cattāro?|| ||</p>

					<p class="f4">Chavo chavāya saddhiɱ saɱvasati,||<br />
					chavo deviyā saddhiɱ saɱvasati,||<br />
					devo chavāya saddhiɱ saɱvasati,||<br />
					devo deviyā saddhiɱ saɱvasati.|| ||</p>

					<p class="f4">3. Kathañ ca bhikkhave chavo chavāya saddhiɱ saɱvasati?|| ||</p>

					<p class="f4">Idha bhikkhave sāmiko hoti pāṇāti-pātī,||<br />
					adinn'ādāyī,||<br />
					kāmesu micchā-cārī,||<br />
					musā-vādī,||<br />
					pisunā-vāco,||<br />
					pharusā-vāco,||<br />
					sampapphalāpī,||<br />
					abhijjhālu,||<br />
					vyāpanna-citto,||<br />
					micchā-diṭṭhiko,||<br />
					du-s-sīlo pāpa-dhammo,||<br />
					macchera-mala-pariyuṭṭhitena cetasā agāraɱ ajjhāvasati,||<br />
					akkosaka-paribhāsako samaṇa-brāhmaṇānaɱ,||<br />
					bhariyā pi'ssa hoti pāṇāti-pātinī,||<br />
					adinn'ādāyinī,||<br />
					kāmesu micchā-cārinī,||<br />
					musā-vādinī,||<br />
					pisunā-vāco,||<br />
					pharusā-vāco,||<br />
					sampapphalāpī,||<br />
					abhijjhālu,||<br />
					vyāpanna-citto,||<br />
					micchā-diṭṭhiko,||<br />
					du-s-sīlā pāpa-dhammā,||<br />
					macchera-mala-pariyuṭṭhitena cetasā agāraɱ ajjhāvasati,||<br />
					akkosikaparibhāsikā samaṇa-brāhmaṇānaɱ.|| ||</p>

					<p class="f4">Evaɱ kho bhikkhave chavo chavāya saddhiɱ saɱvasati.|| ||</p>

					<p class="f4">Kathañ ca bhikkhave chavo deviyā saddhiɱ saɱvasati?|| ||</p>

					<p class="f4">Idha bhikkhave sāmiko hoti pāṇāti-pātī,||<br />
					adinn'ādāyī,||<br />
					kāmesu micchā-cārī,||<br />
					musā-vādī,||<br />
					pisunā-vāco,||<br />
					pharusā-vāco,||<br />
					sampapphalāpī,||<br />
					abhijjhālu,||<br />
					vyāpanna-citto,||<br />
					micchā-diṭṭhiko,||<br />
					du-s-sīlo pāpa-dhammo,||<br />
					macchera-mala-pariyuṭṭhitena cetasā agāraɱ ajjhāvasati,||<br />
					akkosaka-paribhāsako samaṇa-brāhmaṇānaɱ,||<br />
					bhariyā ca khvassa hoti pāṇāti-pātā paṭiviratā||<br />
					adinn'ādānā paṭiviratā||<br />
					kāmesu micchā-cārā paṭiviratā||<br />
					musā-vādā paṭiviratā||<br />
					pisunā-vācā paṭivirato,||<br />
					pharusā-vācā paṭivirato,||<br />
					samphappalāpā paṭivirato,||<br />
					anabhijjhālu,||<br />
					avyāpanna-citto,||<br />
					sammā-diṭṭhiko,||<br />
					sīla-vatī kalyāṇa-dhammā,||<br />
					vigata-mala-maccherena cetasā āgāraɱ ajjhāvasati,||<br />
					anakkosikaparibhāsikā samaṇa-brāhmaṇānaɱ.|| ||</p>

					<p class="f4">Evaɱ kho bhikkhave chavo deviyā saddhiɱ saɱvasati.|| ||</p>

					<p class="f4">Kathañ ca bhikkhave devo chavāya saddhiɱ saɱvasati?|| ||</p>

					<p class="f4">Idha bhikkhave sāmiko hoti pāṇāti-pātā paṭivirato,||<br />
					adinn'ādānā paṭivirato,||<br />
					kāmesu micchā-cārā paṭivirato,||<br />
					musā-vādā paṭivirato,||<br />
					pisunā-vācā paṭivirato,||<br />
					pharusā-vācā paṭivirato,||<br />
					samphappalāpā paṭivirato,||<br />
					anabhijjhālu,||<br />
					avyāpanna-citto,||<br />
					sammā-diṭṭhiko,||<br />
					sīlavā kalyāṇa-dhammo,||<br />
					vigata-mala-maccherena cetasā agāraɱ ajjhāvasati,||<br />
					anakkosaka-paribhāsako samaṇa-brāhmaṇānaɱ,||<br />
					bhariyā ca khvassa hoti pāṇāti-pātinī,||<br />
					adinn'ādāyinī,||<br />
					kāmesu micchā-cārinī,||<br />
					musā-vādinī,||<br />
					pisunā-vāco,||<br />
					pharusā-vāco,||<br />
					sampapphalāpī,||<br />
					abhijjhālu,||<br />
					vyāpanna-citto,||<br />
					micchā-diṭṭhiko,||<br />
					du-s-sīlā pāpa-dhammā,||<br />
					macchera-mala-pariyuṭṭhitena cetasā agāraɱ ajjhāvasati,||<br />
					akkosikaparibhāsikā samaṇa-brāhmaṇānaɱ.|| ||</p>

					<p class="f4">Evaɱ kho bhikkhave devo chavāya saddhiɱ saɱvasati.|| ||</p>

					<p class="f4">Kathañ ca bhikkhave devo deviyā saddhiɱ saɱvasati?|| ||</p>

					<p class="f4">Idha bhikkhave sāmiko hoti pāṇāti-pātā paṭivirato,||<br />
					adinn'ādānā paṭivirato,||<br />
					kāmesu micchā-cārā paṭivirato,||<br />
					musā-vādā paṭivirato,||<br />
					pisunā-vācā paṭivirato,||<br />
					pharusā-vācā paṭivirato,||<br />
					samphappalāpā paṭivirato,||<br />
					anabhijjhālu,||<br />
					avyāpanna-citto,||<br />
					sammā-diṭṭhiko,||<br />
					sīlavā kalyāṇa-dhammo,||<br />
					vigata-mala-maccherena cetasā agāraɱ ajjhāvasati,||<br />
					anakkosaka-paribhāsako samaṇa-brāhmaṇānaɱ,||<br />
					bhariyāpi'ssa hoti pāṇāti-pātā paṭiviratā,||<br />
					adinn'ādānā paṭiviratā,||<br />
					kāmesu micchā-cārā paṭiviratā,||<br />
					musā-vādā paṭiviratā,||<br />
					pisunā-vācā paṭivirato,||<br />
					pharusā-vācā paṭivirato,||<br />
					samphappalāpā paṭivirato,||<br />
					anabhijjhālu,||<br />
					avyāpanna-citto,||<br />
					sammā-diṭṭhiko,||<br />
					sīla-vatī kalyāṇa-dhammā,||<br />
					vigata-mala-maccherena cetasā agāraɱ ajjhāvasati,||<br />
					anakkosikaparibhāsikā samaṇa-brāhmaṇānaɱ.|| ||</p>

					<p class="f4">Evaɱ kho bhikkhave devo deviyā saddhiɱ saɱvasati.|| ||</p>

					<p class="f4"><a id="pg59"><span class="f2 g"><b>[59]</b></span></a> Ime kho bhikkhave cattāro saŋvāsāti.|| ||</p>

					      <p class="f4 in2">Ubho ca honti du-s-sīlā kadariyā paribhāsakā,||<br />
							Te honti jānipatayo chavā saŋvāsamāgatā.|| ||</p>

					      <p class="f4 in2">Sāmiko du-s-sīlo hoti kadariyo paribhāsako,||<br />
							Bhariyā sīla-vatī hoti vadaññū vītamaccharā;||<br />
							Sā pi devī saɱvasati chavena patinā saha.|| ||</p>

					      <p class="f4 in2">Sāmiko sīlavā hoti vadaññū vītamaccharo,||<br />
							Bhariyā'ssa hoti du-s-sīlā kadariyā paribhāsikā;||<br />
							Sā pi chavā saɱvasati devena patinā saha.|| ||</p>

					      <p class="f4 in2">Ubho saddhā vadaññū ca saññatā dhammajīvino,||<br />
							Te honti jānipatayo añña-maññaɱ piyaɱvadā.|| ||</p>

					      <p class="f4 in2">Atthā sampacurā honti vāsatthaɱ upajāyati,||<br />
							Amittā dummanā honti ubhinnaɱ samasīlinaɱ.|| ||</p>

					      <p class="f4 in2">Idha dhammaɱ caritvāna samasīlabbatā ubho,||<br />
							Nandino deva-lokasmiɱ modanti kāma-kāmino ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>