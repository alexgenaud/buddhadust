<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Fours, Sutta 45. Gotama converses with the Deva Rohitassa who asks if it is possible to reach the end of the world where there is no more birth and aging and death and rebirth. Gotama explains that it is not possible to get to that end of the world by 'going' but it is not possible to make an end of birth and aging and death and rebirth without reaching the end of the world. The world, he says, the origin of this world, the end of this world, and the way to go to go to the end of this world is to be got by understanding this body with it's perceptions and thoughts." />
<title>AN 4 45: Pathama Rohitassa Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					4. Catukka Nipāta<br />
					V. Rohitassa Vagga</h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p45">Sutta 45</a></h4>

					<h1>Paṭhama Rohitassa Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg47"><span class="f2 g"><b>[47]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.045.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.045.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">2. Ekaṃ samayaṃ Bhagavā Sāvaṭṭhiyaṃ viharati Jetavane Anāthapiṇḍikassa ārāme.|| ||</p>

					<p class="f4">Atha kho Rohitasso deva-putto abhikkantāya rattiyā abhikkanta-vaṇṇo kevala-kappaṃ Jetavanaṃ obhāsetvā yena Bhagavā ten'upasaṅkami,||<br />
					upasaṅkamitvā Bhagavantaṃ abhivādetvā eka-m-antaṃ aṭṭhāsi.|| ||</p>

					<p class="f4">Eka-m-antaṃ ṭhito kho Rohitasso deva-putto Bhagavantaṃ etad avoca:|| ||</p>

					<p class="f4">"Yattha nu kho bhante na jāyati,||<br />
					na jīyati,||<br />
					na mīyyati||<br />
					<a id="pg48"><span class="f2 g"><b>[48]</b></span></a> na cavati,||<br />
					na uppajjati,||<br />
					sakkā nu kho bhante gamanena lokassa antaṃ ñātuṃ vā daṭṭhuṃ vā pāpuṇituṃ vā" ti?|| ||</p>

					<p class="f4">"Yattha kho āvuso na jāyati,||<br />
					na jīyati,||<br />
					na mīyyati,||<br />
					na cavati,||<br />
					na uppajjati||<br />
					nāhan taṃ gamanena lokassa antaṃ ñātayyaṃ daṭṭhayyaṃ pattayyan ti vadāmi."|| ||</p>

					<p class="f4">2. "Acchariyama bhante,||<br />
					abbhūtam bhante,||<br />
					yāva su-bhāsitaṃ c'idam bhante Bhagavatā:|| ||</p>

					<p class="f4">'Yattha kho āvuso na jāyati||<br />
					na jīyati||<br />
					na mīyyati||<br />
					na cavati||<br />
					na uppajjati,||<br />
					nāhantaṃ gamanena lokassa antaṃ ñātayyaṃ daṭṭhayyaṃ pattayyan ti vadāmī'.|| ||</p>

					<p class="f4">Bhūtapubbāhaṃ bhante,||<br />
					Rohitasso nāma isi ahosiṃ bhojaputto iddhimā vehāsaṅgamo.|| ||</p>

					<p class="f4">Tassa mayhaṃ bhante eva-rūpo javo ahosi,||<br />
					seyyathā pi nāma daḷha-dhammo dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya.|| ||</p>

					<p class="f4">Eva-rūpo padavītihāro ahosi,||<br />
					seyyathā pi nāma puratthimā samuddā pacchimo samuddo.|| ||</p>

					<p class="f4">Tassa mayhaṃ bhante eva-rūpena javena samantāgatassa eva-rūpena ca padavītihārena, eva-rūpaṃ icchāgataṃ uppajji:|| ||</p>

					<p class="f4">Ahaṃ gamanena lokassa antaṃ pāpuṇissāmīti.|| ||</p>

					<p class="f4">So kho'haṃ bhante aññatr'eva asita-pīta-khāyita-sāyitā,||<br />
					aññatr'uccāra-passāva-kammā,||<br />
					aññatra niddā-kilamatha-paṭivinodanā,||<br />
					vassa-satāyuko vassa-sata-jīvī vassa-sataṃ gantvā appatvā ca lokassa antaṃ antarā kāla-kato.|| ||</p>

					<p class="f4">Acchariyaṃ bhante abbhūtaṃ bhante yāva su-bhāsitaṃ c'idam bhante Bhagavatā:|| ||</p>

					<p class="f4">'Yattha kho āvuso na jāyati||<br />
					na jīyati||<br />
					na mīyyati||<br />
					na cavati||<br />
					na uppajjati,||<br />
					nāhantaṃ gamanena lokassa antaṃ ñātayyaṃ daṭṭhayyaṃ pattayyan ti vadāmī.'|| ||</p>

					<p class="f4">3. Yattha kho āvuso na jāyati,||<br />
					na jīyati,||<br />
					na mīyati,||<br />
					na cavati,||<br />
					na uppajjati,||<br />
					nāhantaṃ gamanena lokassa antaṃ ñātayyaṃ daṭṭhayyaṃ pattayyan ti vadāmi,||<br />
					na c'āhaṃ āvuso appatvā va lokassa antaṃ dukkhassa antakiriyaṃ vadāmi.|| ||</p>

					<p class="f4">Api c'āhaṃ āvuso imasmiṃ yeva byāmatte kalebare saññimhi samanake lokañ ca paññā-pemi||<br />
					lokasamudayañ ca||<br />
					lokanirodhañ ca||<br />
					lokanirodha-gāminiñ ca paṭipadanti.|| ||</p>

					      <p class="f4 in2"><a id="pg49"><span class="f2 g"><b>[49]</b></span></a> Gamanena na pattabbo lokass'anto kudācanaṃ,||<br />
							Na ca appatvā lokantaṃ dukkhā atthi pamocanaṃ.|| ||</p>

					      <p class="f4 in2">Tasmā have loka-vidū sumedho lokantagū vusitabrahma-cariyo,||<br />
							Lokassa antaṃ samitāvī ñatvā nāsiṃsatī lokam imaṃ parañ cā tī.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>