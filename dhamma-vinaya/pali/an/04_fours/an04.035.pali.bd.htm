<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Fours, Sutta 35. Brahman Vassakarā visits Gotama and describes what the brahmins call a great man and Gotama replies with what is called a great man in his Dhamma-discipline." />
<title>AN 4 35: Vassakarā Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>
<div class="main">

					<h4 class="ctr"><i>Aṇguttara Nikāya<br />
					4. Catukka Nipāta<br />
					IV. Cakka Vagga</i></h4>

					<h4 class="ctr"><a href="../../../../backmatter/indexes/sutta/an/idx_04_catukkanipata.htm#p35">Sutta 35</a></h4>

					<h1>Vassakāra Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg35"><span class="f2 g"><b>[35]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/04_fours/an04.035.wood.pts.htm#p1">pts</a>][<a href="../../../../dhamma-vinaya/ati/an/04_fours/an04.035.than.ati.htm#p1">than</a>][<a href="../../../../dhamma-vinaya/wp/an/04_fours/an04.035.bodh.wp.htm#p1">bodh</a>]</span> Ekaṃ samayaṃ Bhagavā Rājagahe viharati Veḷuvane Kalandakanivāpe.|| ||</p>

					<p class="f4">Atha kho Vassakāro brāhmaṇo Magadha-mahā-matto yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavatā saddhiṃ sammodi.|| ||</p>

					<p class="f4">Sammodanīyaṃ kathaṃ sārāṇīyaṃ vīti-sāretvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Vassakāro brāhmaṇo Bhagavantaṃ etad avoca:|| ||</p>

					<p class="f4">"Catuhi kho mayaṃ bho Gotama dhammehi samannāgataṃ mahā-paññaṃ mahā-purisaṃ paññapema.|| ||</p>

					<p class="f4">Katamehi catūhi?|| ||</p>

					<p class="f4">2. Idha bho Gotama bahu-s-suto hoti,||<br />
					tassa tass'eva sutajātassa.|| ||</p>

					<p class="f4">Tassa tass'eva kho pana bhāsitassa atthaṃ jānāti:|| ||</p>

					<p class="f4">'Ayaṃ imassa bhāsitassa attho,||<br />
					ayaṃ imassa bhāsitassa attho' ti.|| ||</p>

					<p class="f4">Satimā kho pana hoti cira-katam pi cira-bhāsitam pi saritā anussaritā.|| ||</p>

					<p class="f4">Yāni kho pana tāni gahaṭṭhakāni kiṃ-karaṇīyāni,||<br />
					tattha dakkho hoti analaso,||<br />
					tatr'upāyavīmaṃsāya samannāgato alaṃ kātuṃ alaṃ saṃvidhātuṃ.|| ||</p>

					<p class="f4">Imehi kho mayaṃ bho Gotama catūhi dhammehi samannāgataṃ mahā-paññaṃ mahā-purisaṃ paññapema.|| ||</p>

					<p class="f4">Sace me pana bho Gotama anumoditabbaṃ,||<br />
					anumodatu me bhavaṃ Gotamo.|| ||</p>

					<p class="f4">Sace pana me bhavaṃ Gotama paṭikkositabbaṃ,||<br />
					paṭikkosatu me bhavaṃ Gotamo' ti.|| ||</p>

					<p class="f4">3. "N'eva kho tyāhaṃ brāhmaṇa anumodāmi,||<br />
					na pana paṭik- <a id="pg36"><span class="f2 g"><b>[36]</b></span></a> kosāmi.|| ||</p>

					<p class="f4">Catūhi kho ahaṃ brāhmaṇa dhammehi samannāgataṃ mahā-paññaṃ mahā-purisaṃ paññapemi.|| ||</p>

					<p class="f4">Katamehi catūhi?|| ||</p>

					<p class="f4">Idha brāhmaṇa bahu-jana-hitāya paṭipanno hoti bahu-jana-sukhāya bahu'ssa janatā ariye ñāye patiṭṭhāpitā,||<br />
					yadīdaṃ kalyāṇa-dhammatā kusala-dhammatā.|| ||</p>

					<p class="f4">So yaṃ vitakkaṃ ākaṇkhati vitakketuṃ,||<br />
					taṃ vitakkaṃ vitakketi.|| ||</p>

					<p class="f4">Yaṃ vitakkaṃ nākaṇkhati vitakketuṃ,||<br />
					na taṃ vitakkaṃ vitakketi.|| ||</p>

					<p class="f4">Yaṃ saṇkappaṃ ākaṇkhati saṇkappetuṃ,||<br />
					taṃ saṇkappaṃ saṇkappeti.|| ||</p>

					<p class="f4">Yaṃ saṇkappaṃ nākaṇkhati saṇkappetuṃ,||<br />
					na taṃ saṇkappaṃ saṇkappeti.|| ||</p>

					<p class="f4">Iti ceto-vasi-p-patto hoti vitakkapathesu.|| ||</p>

					<p class="f4">Catunnaṃ jhānānaṃ ābhiceta-sikānaṃ diṭṭha-dhamma-sukha-vihārānaṃ nikāma-lābhī hoti akiccha-lābhī akasira-lābhī||<br />
					āsavānaṃ khayā anāsavaṃ ceto-vimuttiṃ paññā-vimuttiṃ diṭṭhe'va dhamme sayaṃ abhiññā sacchi-katvā upasampajja viharati.|| ||</p>

					<p class="f4">N'eva kho tyāhaṃ brāhmaṇa anumodāmi||<br />
					na pana paṭikkosāmi.|| ||</p>

					<p class="f4">Imehi kho ahaṃ brāhmaṇa catūhi dhammehi samannāgataṃ mahā-paññaṃ mahā-purisaṃ paññapemī" ti.|| ||</p>

					<p class="f4">4. "Acchariyaṃ bho Gotama.|| ||</p>

					<p class="f4">Abbhutaṃ bho Gotama.|| ||</p>

					<p class="f4">Yāva su-bhāsitaṃ c'idaṃ bhotā
					Gotamena.|| ||</p>

					<p class="f4">Imehi ca mayaṃ catūhi dhammehi samannāgataṃ bhavantaṃ Gotamaṃ dhārema.|| ||</p>

					<p class="f4">Bhavaṃ hi Gotamo bahu-jana-hitāya paṭipanno bahu-jana-sukhāya,||<br />
					bahu te janatā ariye ñāye patiṭṭhāpitā yad idaṃ kalyāṇa-dhammatā kusala-dhammatā.|| ||</p>

					<p class="f4">Bhavaṃ hi Gotamo yaṃ vitakkaṃ ākaṇkhati vitakketuṃ,||<br />
					taṃ vitakkaṃ vitakketi.|| ||</p>

					<p class="f4">Yaṃ vitakkaṃ nākaṇkhati vitakketuṃ,||<br />
					na taṃ vitakkaṃ vitakketi.|| ||</p>

					<p class="f4">Yaṃ saṇkappaṃ ākaṇkhati saṇkappetuṃ,||<br />
					taṃ saṇkappaṃ saṇkappeti.|| ||</p>

					<p class="f4">Yaṃ saṇkappaṃ nākaṇkhati saṇkappetuṃ,||<br />
					na taṃ saṇkappaṃ saṇkappeti.|| ||</p>

					<p class="f4">Bhavaṃ hi Gotamo ceto-vasi-p-patto vitakkapathesu.|| ||</p>

					<p class="f4">Bhavaṃ hi Gotamo catunnaṃ jhānānaṃ ābhiceta-sikānaṃ diṭṭha-dhamma-sukha-vihārānaṃ||<br />
					nikāma-lābhī akiccha-lābhī akasira-lābhī.|| ||</p>

					<p class="f4">Bhavaṃ hi Gotamo āsavānaṃ khayā anāsavaṃ ceto-vimuttiṃ paññā-vimuttiṃ||<br />
					Diṭṭh'eva dhamme sayaṃ abhiññā sacchi-katvā upasampajja viharatī" ti.|| ||</p>

					<p class="f4"><a id="pg37"><span class="f2 g"><b>[37]</b></span></a> 5. Addhā kho te brāhmaṇa āsajja upanīyavācā bhāsitā||<br />
					api ca tyāhaṃ vyākarissāmi:|| ||</p>

					<p class="f4">Ahaṃ hi brāhmaṇa bahu-jana-hitāya paṭipanno bahu-jana-sukhāya,||<br />
					bahu me janatā ariye ñāye patiṭṭhāpitā yad idaṃ kalyāṇa-dhammatā kusala-dhammatā.|| ||</p>

					<p class="f4">Ahaṃ hi brāhmaṇa yaṃ vitakkaṃ ākaṇkhāmi vitakketuṃ,||<br />
					taṃ vitakkaṃ vitakkemi.|| ||</p>

					<p class="f4">Yaṃ vitakkaṃ nākaṇkhāmi vitakketuṃ,||<br />
					na taṃ vitakkaṃ vitakkemi.|| ||</p>

					<p class="f4">Yaṃ saṇkappaṃ ākaṇkhāmi saṇkappetuṃ,||<br />
					taṃ saṇkappaṃ saṇkappemi.|| ||</p>

					<p class="f4">Yaṃ saṇkappaṃ nākaṇkhāmi saṇkappetuṃ,||<br />
					na taṃ saṇkappaṃ saṇkappemi.|| ||</p>

					<p class="f4">Ahaṃ hi brāhmaṇa ceto-vasi-p-patto vitakkapathesu.|| ||</p>

					<p class="f4">Ahaṃ hi brāhmaṇa catunnaṃ jhānānaṃ ābhiceta-sikānaṃ diṭṭha-dhamma-sukha-vihārānaṃ nikāma-lābhī akiccha-lābhī akasira-lābhī.|| ||</p>

					<p class="f4">Ahaṃ hi brāhmaṇa āsavānaṃ khayā anāsavaṃ ceto-vimuttiṃ paññā-vimuttiṃ diṭṭhe'va dhamme sayaṃ abhiññā sacchi-katvā upasampajja viharāmī" ti.|| ||</p>

					<p>&nbsp;</p>

					<p class="f4 ctr">Yo vedi sabbasattāṇaṃ maccupāsā pamocanaṃ,||<br />
					Hitaṃ deva-manussānaṃ ñāyaṃ dhammaṃ pakāsayī,||<br />
					Yaṃ ve disvā ca sutvā ca pasīdati bahujjano.|| ||</p>

					<p class="f4 ctr">Magg-ā-magga
ssa kusalo katakicco anāsavo,||<br />
					Buddho antimasārīro mahā-pañño mahā-puriso ti vuccatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>