<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Nines, Sutta 35. The Buddha emphasizes with a simile the importance of fully developing each step of the way as one progresses through the jhanas." />
<title>AN 9 35: Gāvī-Upamā Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					VIII. Navaka Nipāta<br />
					IV. Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_09_navakanipata.htm#p35">Sutta 35</a></h4>

					<h1>Gāvī-Upamā Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg418"><span class="f2 g"><b>[418]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/09_nines/an09.035.hare.pts.htm#p1">pts</a>][<a href="../../../../dhamma-vinaya/ati/an/09_nines/an09.035.than.ati.htm#p1">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvātthiyaṃ viharati Jetavane Anāthapiṇḍikassa ārāme,||<br />
					tatra kho Bhagavā bhikkhu āmantesi.|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhu Bhagavato paccassosuṃ Bhagavā etad avoca:|| ||</p>

					<p class="f4">"Seyyathā pi, bhikkhave,||<br />
					gāvī pabbateyyā bālā avyatta akhett-a-ññū akusalā visame pabbate carituṃ.|| ||</p>

					<p class="f4">Tassā evam assa:|| ||</p>

					<p class="f4">'Yan nūn-ā-haṃ agata-pubbañ c'eva disaṃ gaccheyyaṃ,||<br />
					akhāditapubbāni ca tiṇāni khādeyyaṃ,||<br />
					apītapubbāni ca pānīyāni piveyyan' ti?|| ||</p>

					<p class="f4">Sā purimaṃ pādaṃ na suppati-ṭ-ṭhitaṃ patiṭṭhāpetvā pacchimaṃ pādaṃ uddhareyya,||<br />
					sā na c'eva agata-pubbaṃ disaṃ gaccheyya,||<br />
					na ca akhāditapubbāni tiṇāni khādeyya,||<br />
					na ca apitapubbāni pānīyāni piveyya;||<br />
					yasmiṃ c'assā pade ṭhitāya evam assa:|| ||</p>

					<p class="f4">'Yan nūn-ā-haṃ agata-pubbañ c'eva disaṃ gaccheyyaṃ,||<br />
					akhāditapubbāni ca tiṇāni khādeyyaṃ,||<br />
					apītapubbāni ce pānīyāni piveyyan' ti,</p>

					<p class="f4">tañ ca padesaṃ na sotthinā paccāgaccheyya.|| ||</p>

					<p class="f4">Taṃ kissa hetu?|| ||</p>

					<p class="f4">Tathā hi sā bhikkhave,||<br />
					gāvī pabbateyyā bālā avyattā akhett-a-ññū akusalā visame pabbate carituṃ.|| ||</p>

					<p class="f4">Evam eva kho bhikkhave idh'ekacco bhikkhu||<br />
					bālo avyatto akhett-a-ññū akusalo vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ viveka-jaṃ pīti-sukhaṃ||<br />
					paṭhamaṃ jhānaṃ upasampajja viharituṃ.|| ||</p>

					<p class="f4">So taṃ nimittaṃ na āsevati,||<br />
					na bhāveti,||<br />
					na bahulī-karoti,||<br />
					na svādhiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūn-ā-haṃ vitakka-vicārānaṃ vūpasamā||<br />
					ajjhattaṃ sampasādanaṃ cetaso ekodi-bhāvaṃ||<br />
					avitakkaṃ avicāraṃ samādhi-jaṃ pīti-sukhaṃ||<br />
					dutiyaṃ-jhānaṃ upasampajja vihareyyan' ti.|| ||</p>

					<p class="f4">So na sakkoti vitakka-vicārānaṃ vūpasamā||<br />
					ajjhattaṃ sampasādanaṃ cetaso ekodi-bhāvaṃ||<br />
					avitakkaṃ avicāraṃ samādhi-jaṃ pīti-sukhaṃ||<br />
					dutiyaṃ-jhānaṃ <a id="pg419"><span class="f2 g"><b>[419]</b></span></a> upasampajja viharatuṃ.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nun-ā-haṃ vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ viveka-jaṃ pīti-sukhaṃ||<br />
					paṭhamaṃ-jhānaṃ upasampajja vihareyyan' ti.|| ||</p>

					<p class="f4">So na Sakkoti vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ viveka-jaṃ pīti-sukhaṃ||<br />
					paṭhamaṃ-jhānaṃ upasampajja viharituṃ.|| ||</p>

					<p class="f4">Ayaṃ vuccati bhikkhave,||<br />
					bhikkhu ubhato bhaṭṭho ubhato parihīno||<br />
					seyyathā pi sā gāvī pabbateyyā bālā avyattā akhett-a-ññū akusalā visame pabbate carituṃ.|| ||</p>

					<p class="f4">2. Seyyathā pi, bhikkhave, gāvī pabbateyyā paṇḍitā vyattā khettaññū kusalā visame pabbate carituṃ.|| ||</p>

					<p class="f4">Tassā evam assa:|| ||</p>

					<p class="f4">'Yan nūn-ā-haṃ agata-pubbañ c'eva disaṃ gaccheyyaṃ,||<br />
					akhāditapubbāni ca tiṇāni khādeyyaṃ,||<br />
					apitapubbāni ca pānīyāni piveyyan' ti?|| ||</p>

					<p class="f4">Sā purimaṃ pādaṃ suppati-ṭ-ṭhitaṃ patiṭṭhāpetvā pacchimaṃ pādaṃ uddhareyya,||<br />
					sā agata-pubbañ c'eva disaṃ gaccheyya,||<br />
					akhāditapubbāni ca tiṇāni khādeyya,||<br />
					apitapubbāni ca pānīyāni piveyya||<br />
					yasmiṃ c'assā pade ṭhitāya evam assa:|| ||</p>

					<p class="f4">'Yan nūn-ā-haṃ agata-pubbañ c'eva disaṃ gaccheyyaṃ,||<br />
					akhāditapubbāni ca tiṇāni khādeyyaṃ,||<br />
					apitapubbāni ca pānīyāni piveyyan' ti.|| ||</p>

					<p class="f4">Tañ ca padesaṃ sotthinā paccāgaccheyya.|| ||</p>

					<p class="f4">Taṃ kissa hetu?|| ||</p>

					<p class="f4">Tathā hi sā bhikkhave gāvī pabbateyyā panḍitā vyattā khettaññu kusalā visame pabbate carituṃ.|| ||</p>

					<p class="f4">Evam eva kho bhikkhave idh'ekacco bhikkhu paṇḍito vyatto khettaññu kusalo vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ viveka-jaṃ pīti-sukhaṃ||<br />
					paṭhamaṃ-jhānaṃ upasampajja viharituṃ.|| ||</p>

					<p class="f4">So taṃ nimittaṃ āsevati bhāveti bahulī-karoti svādhiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Vitakka-vicārānaṃ vūpasamā||<br />
					ajjhattaṃ sampasādanaṃ cetaso ekodi-bhāvaṃ||<br />
					avitakkaṃ avicāraṃ samādhi-jaṃ pīti-sukhaṃ||<br />
					dutiyaṃ-jhānaṃ upasampajja vihareyyan' ti.|| ||</p>

					<p class="f4">So dutiyaṃ jhānaṃ anabhihiṃsamāno||<br />
					vitakka-vicārānaṃ vūpasamā||<br />
					ajjhattaṃ sampasādanaṃ cetaso ekodi-bhāvaṃ||<br />
					avitakkaṃ avicāraṃ samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham pītiyā ca virāgā <a id="pg4200"><span class="f2 g"><b>[420]</b></span></a> upekkhako ca viharati,||<br />
					sato ca sampajāno sukhañ ca kāyena paṭisaṃvedeti,||<br />
					yantaṃ ariyā āvikkhanti:||<br />
					'Upekkhako satimā sukha-vihārī'||<br />
					ti taṃ tatiyaṃ-jhānaṃ upasampajja vihareyyan' ti;|| ||</p>

					<p class="f4">So tatiyaṃm jhānam anabhihiṃsamāno||<br />
					pītiyā ca virāgā upekkhako ca viharati,||<br />
					sato ca sampajāno sukhañ ca kāyena paṭisaṃvedeti,||<br />
					yantaṃ ariyā āvikkhanti:||<br />
					'Upekkhako satimā sukha-vihārī'||<br />
					ti taṃ tatiyaṃ-jhānaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sukhassa ca pahānā dukkhassa ca pahānā pubb'eva somanassa-domanassānaṃ atthaṇgamā adukkha-m-asukhaṃ upekkhā-sati-pārisuddhiṃ catutthaṃ-jhānaṃ upasampajja vihareyyan' ti;|| ||</p>

					<p class="f4">So catutthaṃ-jhānaṃ anabhihiṃsamāno||<br />
					sukhassa ca pahānā dukkhassa ca pahānā pubb'eva somanassa-domanassānaṃ atthaṇgamā adukkha-m-asukhaṃ upekkhā-sati-pārisuddhiṃ catutthaṃ-jhānaṃ upasampajja upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sabbaso rūpa-saññānaṃ samatikkamā paṭigha-saññānaṃ atthaṇgamā nānatta-saññānaṃ amana-sikārā 'anatto ākāso' ti Ākāsanañ-c'āyatanaṃ upasampajja vihareyyan' ti;|| ||</p>

					<p class="f4">So Ākāsanañ-c'āyatanaṃ anabhihiṃsamāno||<br />
					sabbaso rūpa-saññānaṃ samatikkamā paṭigha-saññānaṃ atthaṇgamā nānatta-saññānaṃ amana-sikārā 'anatto ākāso' ti Ākāsanañ-c'āyatanaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sabbaso Ākāsanañ-c'āyatanaṃ samatikkamma 'Anantaṃ viññāṇan' ti Viññāṇañ-c'āyatanaṃ upasampajja vihareyyan' ti;|| ||</p>

					<p class="f4">So Viññāṇañ-c'āyatanaṃ anabhihiṃsamāno||<br />
					sabbaso Ākāsanañ-c'āyatanaṃ samatikkamma 'Anantaṃ viññāṇan' ti Viññāṇañ-c'āyatanaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sabbaso Viññāṇañ-c'āyatanaṃ samatikkamma 'n'atthi kiñci' ti Ākiñcaññ'āyatanaṃ upasampajja vihareyyan' ti;|| ||</p>

					<p class="f4">So Ākiñcaññ'āyatanaṃ anabhihiṃsamāno||<br />
					sabbaso Viññāṇañ-c'āyatanaṃ samatikkamma 'n'atthi kiñci' ti Ākiñcaññ'āyatanaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī-karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sabbaso Ākiñcaññ'āyatanaṃ samatikkamma N'eva-saññā-nā-saññ'āyatanaṃ upasampajja vihareyyan' ti;|| ||</p>

					<p class="f4">So N'eva-saññā-nā-saññ'āyatanaṃ anabhihiṃsamāno||<br />
					sabbaso Ākiñcaññ'āyatanaṃ samatikkamma N'eva-saññā-nā-saññ'āyatanaṃ upasampajja viharati.|| ||</p>

					<p class="f4">So taṃ nimittaṃ āsevati bhāveti bahulī- <a id="pg421"><span class="f2 g"><b>[421]</b></span></a> karoti svādiṭṭhitaṃ adhiṭṭhāti.|| ||</p>

					<p class="f4">Tassa evaṃ hoti:|| ||</p>

					<p class="f4">'Yan nūnāham sabbaso N'eva-saññā-nā-saññ'āyatanaṃ samatikkamma saññā-vedayita nirodhaṃ upasampajja vihareyyan' ti;|| ||</p>

					<p class="f4">So saññā-vedayita nirodhaṃ anabhihiṃsamāno||<br />
					sabbaso N'eva-saññā-nā-saññ'āyatanaṃ samatikkamma saññā-vedayita nirodhaṃ upasampajja viharati.|| ||</p>

					<p class="f4">3. Yato kho bhikkhave bhikkhu taṃ tad eva samāpattiṃ samāpajjatī pi vuṭṭhāti pi,||<br />
					tassa muduṃ cittaṃ hoti kammaññaṃ,||<br />
					mudunā cittena kammaññena appamāṇo samādhi hoti subhāvito.|| ||</p>

					<p class="f4">So appamāṇena samādhinā subhāvitena yassa yassa abhiññā sacchi-karaṇīyassa dhammassa cittaṃ abhininnāmeti abhiññā sacchi-kiriyāya.|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4">So sace ākaṇkhati:|| ||</p>

					<p class="f4">'Aneka-vihitaṃ iddhi-vidhaṃ pacc'anubhaveyyaṃ:||<br />
					eko pi hutvā bahudhā assaṃ bahudhā pi hutvā eko hoti,||<br />
					āvībhāvaṃ tiro-bhāvaṃ tiro-kuḍḍaṃ tiro-pākāraṃ tiro-pabbataṃ asajja-māno gacchati seyyathā pi ākāse,||<br />
					paṭhaviyā'pi ummujjani-mujjaṃ karoti seyyathā pi udake,||<br />
					udake'pi abhijja-māne gacchati seyyathā pi paṭhaviyaṃ,||<br />
					ākāse'pi pallaṇkena kamati seyyathā'pi pakkhī sakuṇo.|| ||</p>

					<p class="f4">Ime pi candima-suriye evaṃmah-ā-nubhāve pāṇinā parāma-sati parimajjati.|| ||</p>

					<p class="f4">Yāva Brahma-lokā pi kāyena va saṃvatteyyan ti."|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4">So sace ākaṇkhati:|| ||</p>

					<p class="f4">"Dibbāya sota-dhātuyā visuddhāya atikkanta-mānusikāya ubho sadde suṇeyyaṃ dibbe ca mānuse ca ye dūre ye santike cā" ti.|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4">So sace ākaṇkhati|| ||</p>

					<p class="f4">"Parasattāṇaṃ para-puggalānaṃ cetasā ceto paricca pajāneyyaṃ:||<br />
					sarāgaṃ vā cittaṃ 'Sarāgaṃ cittan' ti pajāneyyaṃ||<br />
					vīta-rāgaṃ vā cittaṃ 'Vīta-rāgaṃ cittan' ti pajānāti;||<br />
					sadosaṃ vā cittaṃ 'Sadosaṃ cittan' ti pajānāti;||<br />
					vīta-dosaṃ vā cittaṃ 'Vīta-dosaṃ cittan' ti pajānāti;||<br />
					samohaṃ vā cittaṃ 'Samohaṃ cittan' ti pajānāti;||<br />
					vīta-mohaṃ vā cittaṃ 'Vīta-mohaṃ cittan' ti pajānāti;||<br />
					saṇkhittaṃ vā cittaṃ 'Saṇkhittaṃ cittan' ti pajānāti;,||<br />
					vikkhittaṃ vā cittaṃ 'Vikkhittaṃ cittan' ti pajānāti;||<br />
					mahaggataṃ vā cittaṃ 'Mahaggataṃ cittaṃ' ti pajānāti;||<br />
					amahaggataṃ vā cittaṃ 'Amahaggataṃ cittaṃ' ti pajānāti;||<br />
					sa-uttaraṃ vā cittaṃ 'Sa-uttaraṃ cittaṃ' ti pajānāti;||<br />
					anuttaraṃ vā cittaṃ 'Anuttaraṃ cittan' ti pajānāti;||<br />
					samāhitaṃ vā cittaṃ 'Samāhitaṃ cittan' ti pajānāti;||<br />
					asamāhitaṃ vā cittaṃ 'Asamāhitaṃ cittan' ti pajānāti;||<br />
					vimuttaṃ vā cittaṃ 'Vimuttaṃ cittan' ti pajānāti;||<br />
					avimuttaṃ vā cittaṃ 'Avimuttaṃ cittan' ti pajānāti.|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4">So sace ākaṇkhati|| ||</p>

					<p class="f4">"Aneka-vihitaṃ pubbe-nivāsaṃ anussareyyaṃ seyyath'īdaṃ:||<br />
					ekam pi jātiṃ dve pi jātiyo tisso pi jātiyo catasso pi jātiyo pañca pi jātiyo||<br />
					dasa pi jātiyo vīsam pi jātiyo tiṃsam pi jātiyo cattārīsam pi jātiyo paññāsam pi jātiyo||<br />
					jāti-satam pi jāti-sahassam pi jāti-sata-sahassam pi||<br />
					aneke pi saṃvaṭṭa-kappe aneke pi vivaṭṭa-kappe aneke pi saṃvaṭṭa-vivaṭṭa-kappe amutrāsiṃ evaṃ nāmo evaṃ-gotto evaṃ-vaṇṇo evam-āhāro evaṃ-sukha-dukkha-paṭisaṃvedī evam-āyu-pariyanto.|| ||</p>

					<p class="f4">So tato cuto amutra upapādiṃ tatrāpāsiṃ evaṃ nāmo evaṃ-gotto evaṃ-vaṇṇo evam-āhāro evaṃ-sukha-dukkha-paṭisaṃvedī evam-āyu-pariyanto.|| ||</p>

					<p class="f4">So tato cuto idh'ūpapanno' ti.|| ||</p>

					<p class="f4">Iti sākāraṃ sa uddesaṃ aneka-vihitaṃ pubbe-nivāsaṃ anussareyyan" ti.|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4"><a id="pg422"><span class="f2 g"><b>[422]</b></span></a> So sace ākaṇkhati|| ||</p>

					<p class="f4">"Dibbena cakkhunā visuddhena atikkanta-mānusakena satte passati cavamāne uppajjamāne hīne paṇite suvaṇṇe dubbaṇeṇa sugate duggate yathā-kammupage satte pajāneti ime vata bhonto sattā kāya-du-c-caritena samannāgatā,||<br />
					vacī du-c-caritena samannāgatā mano-du-c-caritena samannāgatā ariyānaṃ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā apāyaṃ duggatiṃ vinipātaṃ Nirayaṃ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī sucaritena samannāgatā mano-sucaritena samannāgatā ariyānaṃ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā sugatiṃ saggaṃ lokaṃ uppannāti iti dibbena cakkhunā visuddhena atikkanta-mānusakena satte passati cavamāne uppajjamāne hīne paṇite suvaṇeṇa dubbaṇeṇa sugate duggate yathā-kammupage satte pajāneyyan" ti.|| ||</p>

					<p class="f4">Tatra tatr'eva sakkhi-bhabbataṃ pāpuṇāti sati sati āyatane.|| ||</p>

					<p class="f4">So sace ākaṇkhati|| ||</p>

					<p class="f4">"Āsavānaṃ khayā (anāsavaṃ ceto-vimuttiṃ paññā-vimuttiṃ) diṭṭhe'va dhamme sayaṃ abhiññā sacchi-katvā upasampajja vihareyyan' ti.|| ||</p>

					<p class="f4">Tatra tatr'eva sakkhi-bhabbataṃ pāpuṇāni sati sati āyatane" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
