<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Nines, Sutta 35. The Buddha emphasizes with a simile the importance of fully developing each step of the way as one progresses through the jhanas." />
<title>AN 9 35: Gāvī-Upamā Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					VIII. Navaka Nipāta<br />
					IV. Mahā Vagga</h4>

					<h4 class="ctr"><a href="../../../../backmatter/indexes/sutta/an/idx_09_navakanipata.htm#p35">Sutta 35</a></h4>

					<h1>Gāvī-Upamā Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg418"><span class="f2 g"><b>[418]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/09_nines/an09.035.hare.pts.htm#p1">pts</a>][<a href="../../../../dhamma-vinaya/ati/an/09_nines/an09.035.than.ati.htm#p1">than</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ Bhagavā Sāvātthiyaɱ viharati Jetavane Anāthapiṇḍikassa ārāme,||<br />
					tatra kho Bhagavā bhikkhu āmantesi.|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhu Bhagavato paccassosuɱ Bhagavā etad avoca:|| ||</p>

					<p class="f4">"Seyyathā pi, bhikkhave,||<br />
					gāvī pabbateyyā bālā avyatta akhett-a-ññū akusalā visame pabbate carituɱ.|| ||</p>

					<p class="f4">Tassā evam assa:|| ||</p>

					<p class="f4">'Yan nūnāhaɱ agata-pubbañ c'eva disaɱ gaccheyyaɱ,||<br />
					akhāditapubbāni ca tiṇāni khādeyyaɱ,||<br />
					apītapubbāni ca pānīyāni piveyyan' ti?|| ||</p>

					<p class="f4">Sā purimaɱ pādaɱ na suppati-ṭ-ṭhitaɱ patiṭṭhāpetvā pacchimaɱ pādaɱ uddhareyya,||<br />
					sā na c'eva agata-pubbaɱ disaɱ gaccheyya,||<br />
					na ca akhāditapubbāni tiṇāni khādeyya,||<br />
					na ca apitapubbāni pānīyāni piveyya;||<br />
					yasmiɱ c'assā pade ṭhitāya evam assa:|| ||</p>

					<p class="f4">'Yan nūnāhaɱ agata-pubbañ c'eva disaɱ gaccheyyaɱ,||<br />
					akhāditapubbāni ca tiṇāni khādeyyaɱ,||<br />
					apītapubbāni ce pānīyāni piveyyan' ti,</p>

					<p class="f4">tañ ca padesaɱ na sotthinā paccāgaccheyya.|| ||</p>

					<p class="f4">Taɱ kissa hetu?|| ||</p>

					<p class="f4">Tathā hi sā bhikkhave,||<br />
					gāvī pabbateyyā bālā avyattā akhett-a-ññū akusalā visame pabbate carituɱ.|| ||</p>

					<p class="f4">Evam eva kho bhikkhave idh'ekacco bhikkhu||<br />
					bālo avyatto akhett-a-ññū akusalo vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ viveka-jaɱ pīti-sukhaɱ||<br />
					paṭhamaɱ jhānaɱ upasampajja viharituɱ.|| ||</p>

					<p class="f4">So taɱ nimittaɱ na āsevati,||<br />
					na bhāveti,||<br />
					na bahulī-karoti,||<br />
					na svādhiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāhaɱ vitakka-vicārānaɱ vūpasamā||<br />
					ajjhattaɱ sampasādanaɱ cetaso ekodi-bhāvaɱ||<br />
					avitakkaɱ avicāraɱ samādhi-jaɱ pīti-sukhaɱ||<br />
					dutiyaɱ-jhānaɱ upasampajja vihareyyan' ti.|| ||</p>

					<p class="f4">So na sakkoti vitakka-vicārānaɱ vūpasamā||<br />
					ajjhattaɱ sampasādanaɱ cetaso ekodi-bhāvaɱ||<br />
					avitakkaɱ avicāraɱ samādhi-jaɱ pīti-sukhaɱ||<br />
					dutiyaɱ-jhānaɱ <a id="pg419"><span class="f2 g"><b>[419]</b></span></a> upasampajja viharatuɱ.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nunāhaɱ vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ viveka-jaɱ pīti-sukhaɱ||<br />
					paṭhamaɱ-jhānaɱ upasampajja vihareyyan' ti.|| ||</p>

					<p class="f4">So na Sakkoti vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharituɱ.|| ||</p>

					<p class="f4">Ayaɱ vuccati bhikkhave,||<br />
					bhikkhu ubhato bhaṭṭho ubhato parihīno||<br />
					seyyathā pi sā gāvī pabbateyyā bālā avyattā akhett-a-ññū akusalā visame pabbate carituɱ.|| ||</p>

					<p class="f4">2. Seyyathā pi, bhikkhave, gāvī pabbateyyā paṇḍitā vyattā khettaññū kusalā visame pabbate carituɱ.|| ||</p>

					<p class="f4">Tassā evam assa:|| ||</p>

					<p class="f4">'Yan nūnāhaɱ agata-pubbañ c'eva disaɱ gaccheyyaɱ,||<br />
					akhāditapubbāni ca tiṇāni khādeyyaɱ,||<br />
					apitapubbāni ca pānīyāni piveyyan' ti?|| ||</p>

					<p class="f4">Sā purimaɱ pādaɱ suppati-ṭ-ṭhitaɱ patiṭṭhāpetvā pacchimaɱ pādaɱ uddhareyya,||<br />
					sā agata-pubbañ c'eva disaɱ gaccheyya,||<br />
					akhāditapubbāni ca tiṇāni khādeyya,||<br />
					apitapubbāni ca pānīyāni piveyya||<br />
					yasmiɱ c'assā pade ṭhitāya evam assa:|| ||</p>

					<p class="f4">'Yan nūnāhaɱ agata-pubbañ c'eva disaɱ gaccheyyaɱ,||<br />
					akhāditapubbāni ca tiṇāni khādeyyaɱ,||<br />
					apitapubbāni ca pānīyāni piveyyan' ti.|| ||</p>

					<p class="f4">Tañ ca padesaɱ sotthinā paccāgaccheyya.|| ||</p>

					<p class="f4">Taɱ kissa hetu?|| ||</p>

					<p class="f4">Tathā hi sā bhikkhave gāvī pabbateyyā panḍitā vyattā khettaññu kusalā visame pabbate carituɱ.|| ||</p>

					<p class="f4">Evam eva kho bhikkhave idh'ekacco bhikkhu paṇḍito vyatto khettaññu kusalo vivicc'eva kāmehi||<br />
					vivicca akusalehi dhammehi||<br />
					sa-vitakkaɱ sa-vicāraɱ viveka-jaɱ pīti-sukhaɱ||<br />
					paṭhamaɱ-jhānaɱ upasampajja viharituɱ.|| ||</p>

					<p class="f4">So taɱ nimittaɱ āsevati bhāveti bahulī-karoti svādhiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Vitakka-vicārānaɱ vūpasamā||<br />
					ajjhattaɱ sampasādanaɱ cetaso ekodi-bhāvaɱ||<br />
					avitakkaɱ avicāraɱ samādhi-jaɱ pīti-sukhaɱ||<br />
					dutiyaɱ-jhānaɱ upasampajja vihareyyan' ti.|| ||</p>

					<p class="f4">So dutiyaɱ jhānaɱ anabhihiɱsamāno||<br />
					vitakka-vicārānaɱ vūpasamā||<br />
					ajjhattaɱ sampasādanaɱ cetaso ekodi-bhāvaɱ||<br />
					avitakkaɱ avicāraɱ samādhi-jaɱ pīti-sukhaɱ||<br />
					dutiyaɱ-jhānaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham pītiyā ca virāgā <a id="pg4200"><span class="f2 g"><b>[420]</b></span></a> upekkhako ca viharati,||<br />
					sato ca sampajāno sukhañ ca kāyena paṭisaŋvedeti,||<br />
					yantaɱ ariyā āvikkhanti:||<br />
					'Upekkhako satimā sukha-vihārī'||<br />
					ti taɱ tatiyaɱ-jhānaɱ upasampajja vihareyyan' ti;|| ||</p>

					<p class="f4">So tatiyaɱm jhānam anabhihiɱsamāno||<br />
					pītiyā ca virāgā upekkhako ca viharati,||<br />
					sato ca sampajāno sukhañ ca kāyena paṭisaŋvedeti,||<br />
					yantaɱ ariyā āvikkhanti:||<br />
					'Upekkhako satimā sukha-vihārī'||<br />
					ti taɱ tatiyaɱ-jhānaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sukhassa ca pahānā dukkhassa ca pahānā pubb'eva somanassa-domanassānaɱ atthaŋ-gamā adukkha-m-asukhaɱ upekkhā-sati-pārisuddhiɱ catutthaɱ-jhānaɱ upasampajja vihareyyan' ti;|| ||</p>

					<p class="f4">So catutthaɱ-jhānaɱ anabhihiɱsamāno||<br />
					sukhassa ca pahānā dukkhassa ca pahānā pubb'eva somanassa-domanassānaɱ atthaŋ-gamā adukkha-m-asukhaɱ upekkhā-sati-pārisuddhiɱ catutthaɱ-jhānaɱ upasampajja upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sabbaso rūpa-saññānaɱ samati-k-kamā paṭigha-saññānaɱ atthaŋ-gamā nānatta-saññānaɱ amana-sikārā 'anatto ākāso' ti Ākāsanañ-c'āyatanaɱ upasampajja vihareyyan' ti;|| ||</p>

					<p class="f4">So Ākāsanañ-c'āyatanaɱ anabhihiɱsamāno||<br />
					sabbaso rūpa-saññānaɱ samati-k-kamā paṭigha-saññānaɱ atthaŋ-gamā nānatta-saññānaɱ amana-sikārā 'anatto ākāso' ti Ākāsanañ-c'āyatanaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sabbaso Ākāsanañ-c'āyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja vihareyyan' ti;|| ||</p>

					<p class="f4">So Viññāṇañ-c'āyatanaɱ anabhihiɱsamāno||<br />
					sabbaso Ākāsanañ-c'āyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sabbaso Viññāṇañ-c'āyatanaɱ samati-k-kamma 'n'atthi kiñci' ti Ākiñcaññ'āyatanaɱ upasampajja vihareyyan' ti;|| ||</p>

					<p class="f4">So Ākiñcaññ'āyatanaɱ anabhihiɱsamāno||<br />
					sabbaso Viññāṇañ-c'āyatanaɱ samati-k-kamma 'n'atthi kiñci' ti Ākiñcaññ'āyatanaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī-karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja vihareyyan' ti;|| ||</p>

					<p class="f4">So N'eva-saññā-nā-saññ'āyatanaɱ anabhihiɱsamāno||<br />
					sabbaso Ākiñcaññ'āyatanaɱ samati-k-kamma N'eva-saññā-nā-saññ'āyatanaɱ upasampajja viharati.|| ||</p>

					<p class="f4">So taɱ nimittaɱ āsevati bhāveti bahulī- <a id="pg421"><span class="f2 g"><b>[421]</b></span></a> karoti svādiṭṭhitaɱ adhiṭṭhāti.|| ||</p>

					<p class="f4">Tassa evaɱ hoti:|| ||</p>

					<p class="f4">'Yan nūnāham sabbaso N'eva-saññā-nā-saññ'āyatanaɱ samati-k-kamma saññā-vedayita nirodhaɱ upasampajja vihareyyan' ti;|| ||</p>

					<p class="f4">So saññā-vedayita nirodhaɱ anabhihiɱsamāno||<br />
					sabbaso N'eva-saññā-nā-saññ'āyatanaɱ samati-k-kamma saññā-vedayita nirodhaɱ upasampajja viharati.|| ||</p>

					<p class="f4">3. Yato kho bhikkhave bhikkhu taɱ tad eva samāpattiɱ samāpajjatī pi vuṭṭhāti pi,||<br />
					tassa muduɱ cittaɱ hoti kammaññaɱ,||<br />
					mudunā cittena kammaññena appamāṇo samādhi hoti subhāvito.|| ||</p>

					<p class="f4">So appamāṇena samādhinā subhāvitena yassa yassa abhiññā sacchi-karaṇīyassa dhammassa cittaɱ abhininnāmeti abhiññā sacchi-kiriyāya.|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4">So sace ākankhati:|| ||</p>

					<p class="f4">'Aneka-vihitaɱ iddhi-vidhaɱ pacc'anubhaveyyaɱ:||<br />
					eko pi hutvā bahudhā assaɱ bahudhā pi hutvā eko hoti,||<br />
					āvībhāvaɱ tiro-bhāvaɱ tiro-kuḍḍaɱ tiro-pākāraɱ tiro-pabbataɱ asajja-māno gacchati seyyathā pi ākāse,||<br />
					paṭhaviyā'pi ummujjani-mujjaɱ karoti seyyathā pi udake,||<br />
					udake'pi abhijja-māne gacchati seyyathā pi paṭhaviyaɱ,||<br />
					ākāse'pi pallaŋkena kamati seyyathā'pi pakkhī sakuṇo.|| ||</p>

					<p class="f4">Ime'pi candima-suriye evaɱmah-ā-nubhāve pāṇinā parāma-sati parimajjati.|| ||</p>

					<p class="f4">Yāva Brahma-lokā pi kāyena va saɱvatteyyan ti."|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4">So sace ākankhati:|| ||</p>

					<p class="f4">"Dibbāya sota-dhātuyā visuddhāya atikkanta-mānusikāya ubho sadde suṇeyyaɱ dibbe ca mānuse ca ye dūre ye santike cā" ti.|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4">So sace ākankhati|| ||</p>

					<p class="f4">"Parasattānaɱ para-puggalānaɱ cetasā ceto paricca pajāneyyaɱ:||<br />
					sarāgaɱ vā cittaɱ 'Sarāgaɱ cittan' ti pajāneyyaɱ||<br />
					vīta-rāgaɱ vā cittaɱ 'Vīta-rāgaɱ cittan' ti pajānāti;||<br />
					sadosaɱ vā cittaɱ 'Sadosaɱ cittan' ti pajānāti;||<br />
					vīta-dosaɱ vā cittaɱ 'Vīta-dosaɱ cittan' ti pajānāti;||<br />
					samohaɱ vā cittaɱ 'Samohaɱ cittan' ti pajānāti;||<br />
					vīta-mohaɱ vā cittaɱ 'Vīta-mohaɱ cittan' ti pajānāti;||<br />
					sankhittaɱ vā cittaɱ 'Sankhittaɱ cittan' ti pajānāti;,||<br />
					vikkhittaɱ vā cittaɱ 'Vikkhittaɱ cittan' ti pajānāti;||<br />
					mahaggataɱ vā cittaɱ 'Mahaggataɱ cittaɱ' ti pajānāti;||<br />
					amahaggataɱ vā cittaɱ 'Amahaggataɱ cittaɱ' ti pajānāti;||<br />
					sa-uttaraɱ vā cittaɱ 'Sa-uttaraɱ cittaɱ' ti pajānāti;||<br />
					anuttaraɱ vā cittaɱ 'Anuttaraɱ cittan' ti pajānāti;||<br />
					samāhitaɱ vā cittaɱ 'Samāhitaɱ cittan' ti pajānāti;||<br />
					asamāhitaɱ vā cittaɱ 'Asamāhitaɱ cittan' ti pajānāti;||<br />
					vimuttaɱ vā cittaɱ 'Vimuttaɱ cittan' ti pajānāti;||<br />
					avimuttaɱ vā cittaɱ 'Avimuttaɱ cittan' ti pajānāti.|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4">So sace ākankhati|| ||</p>

					<p class="f4">"Aneka-vihitaɱ pubbe-nivāsaɱ anussareyyaɱ seyyath'īdaɱ:||<br />
					ekam pi jātiɱ dve pi jātiyo tisso pi jātiyo catasso pi jātiyo pañca pi jātiyo||<br />
					dasa pi jātiyo vīsam pi jātiyo tiɱsam pi jātiyo cattārīsam pi jātiyo paññāsam pi jātiyo||<br />
					jāti-satam pi jāti-sahassam pi jāti-sata-sahassam pi||<br />
					aneke pi saɱvaṭṭa-kappe aneke pi vivaṭṭa-kappe aneke pi saɱvaṭṭa-vivaṭṭa-kappe amutrāsiɱ evaɱ nāmo evaɱ-gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto.|| ||</p>

					<p class="f4">So tato cuto amutra upapādiɱ tatrāpāsiɱ evaɱ nāmo evaɱ-gotto evaɱ-vaṇṇo evam-āhāro evaɱ-sukha-dukkha-paṭisaŋvedī evam-āyu-pariyanto.|| ||</p>

					<p class="f4">So tato cuto idh'ūpapanno' ti.|| ||</p>

					<p class="f4">Iti sākāraɱ sa uddesaɱ aneka-vihitaɱ pubbe-nivāsaɱ anussareyyan" ti.|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4"><a id="pg422"><span class="f2 g"><b>[422]</b></span></a> So sace ākankhati|| ||</p>

					<p class="f4">"Dibbena cakkhunā visuddhena atikkanta-mānusakena satte passati cavamāne uppajjamāne hīne paṇite suvaṇṇe dubbaṇeṇa sugate duggate yathā-kammupage satte pajāneti ime vata bhonto sattā kāya-du-c-caritena samannāgatā,||<br />
					vacī du-c-caritena samannāgatā mano-du-c-caritena samannāgatā ariyānaɱ upavādakā micchā-diṭṭhikā micchā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā vacī sucaritena samannāgatā mano-sucaritena samannāgatā ariyānaɱ anupavādakā sammā-diṭṭhikā sammā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā sugatiɱ saggaɱ lokaɱ uppannāti iti dibbena cakkhunā visuddhena atikkanta-mānusakena satte passati cavamāne uppajjamāne hīne paṇite suvaṇeṇa dubbaṇeṇa sugate duggate yathā-kammupage satte pajāneyyan" ti.|| ||</p>

					<p class="f4">Tatra tatr'eva sakkhi-bhabbataɱ pāpuṇāti sati sati āyatane.|| ||</p>

					<p class="f4">So sace ākankhati|| ||</p>

					<p class="f4">"Āsavānaɱ khayā (anāsavaɱ ceto-vimuttiɱ paññā-vimuttiɱ) diṭṭhe'va dhamme sayaɱ abhiññā sacchi-katvā upasampajja vihareyyan' ti.|| ||</p>

					<p class="f4">Tatra tatr'eva sakkhi-bhabbataɱ pāpuṇāni sati sati āyatane" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
