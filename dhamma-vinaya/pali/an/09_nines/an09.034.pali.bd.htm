<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Nines, Sutta 34. Udayin questions Sāriputta as to the possibility that where sensation ends, there can be any experience of happiness. Sāriputta explains that it is the very ending of sensation that is the happiness being spoken of." />
<title>AN 9 34: Nibbāna-Sukha Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					VIII. Navaka Nipāta<br />
					IV. Mahā Vagga</h4>

					<h4 class="ctr"><a href="../../../../backmatter/indexes/sutta/an/idx_09_navakanipata.htm#p34">Sutta 34</a></h4>

					<h1>Nibbāna-Sukha Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg414"><span class="f2 g"><b>[414]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/09_nines/an09.034.hare.pts.htm#p1">pts</a>][<a href="../../../../dhamma-vinaya/ati/an/09_nines/an09.034.than.ati.htm#p1">than</a>]</span> Evaɱ me sutaɱ.|| ||</p>

					<p class="f4">Ekaɱ samayaɱ āyasmā Sāriputto Rājagahe viharati Veḷuvane Kalandakanivāpe.|| ||</p>
					
					<p class="f4">Tatra kho āyasmā Sāriputto bhikkhu āmantesi||<br />
					"Āvuso Bhikkhavo" ti.|| ||</p>

					<p class="f4">"Āvuso" ti kho te bhikkhu āyasmato Sāriputtassa paccassosuɱ.|| ||</p>

					<p class="f4">Āyasmā Sāriputto etad avoca:|| ||</p>

					<p class="f4">"Sukham idaɱ āvuso Nibbānaɱ||<br />
					sukhaɱ idaɱ āvuso, Nibbānan" ti.|| ||</p>

					<p class="f4">2. Evaɱ vutte āyasmā Udāyī āyasmantaɱ Sāriputtaɱ etad avoca:|| ||</p>
					
					<p class="f4">"Kiɱ <a id="pg415"><span class="f2 g"><b>[415]</b></span></a> pan'ettha āvuso Sāriputta sukhaɱ yadettha n'atthi vedayitan" ti?|| ||</p>
					
					<p class="f4">"Etad eva khv'ettha āvuso sukhaɱ,||<br />
					yad ettha n'atthi vedayitaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Pañc'ime āvuso kāma-guṇā.|| ||</p>

					<p class="f4">Katame pañca?|| ||</p>

					<p class="f4">Cakkhu-viññeyyā rūpā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="ctr c">&#9632;</p>

					<p class="f4">Sota-viññeyyā saddā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="ctr c">&#9632;</p>

					<p class="f4">Ghāna-viññeyyā gandhā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="ctr c">&#9632;</p>

					<p class="f4">Jivhā-viññeyyā rasā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="ctr c">&#9632;</p>

					<p class="f4">Kāya-viññeyyā phoṭṭhabbā iṭṭhā kantā manāpā piya-rūpā kām'ūpasaɱ-hitā rajanīyā.|| ||</p>

					<p class="f4">Ime kho āvuso pañca kāma-guṇe paṭicca uppajjati sukhaɱ somanassaɱ.|| ||</p>

					<p class="f4">Idaɱ vuccat'āvuso kāma-sukhaɱ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Idh'āvuso bhikkhu vivicc'eva kāmehi vivicca akusalehi dhammehi paṭhamaɱ jhānaɱ upasampajja viharati.|| ||</p>

					<p class="f4">Tassa ce āvuso bhikkhuno iminā vihārena viharato kāma-sahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso sukhino dukkhaɱ uppajjeyya,||<br />
					yāva-d-eva ābādhāya,||<br />
					evam ev'assa te kāma-sahagatā saññā-manasikārā samud'ācaranti svāssa hoti ābādho,||<br />
					yo kho pan'āvuso ābādho dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso pariyāyena veditabbaɱ yathā sukhaɱ Nibbānanti.|| ||</p>

					<p class="ctr c">&#9632;</p>

					<p class="f4">5. Puna ca paraɱ āvuso bhikkhu vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ dutiyaɱ-jhānaɱ upasampajja viharati.|| ||</p>

					<p class="f4">Tassa ce āvuso, bhikkhuno iminā vihārena viharato vitakkasahagatā saññā-manasikārā <a id="pg416"><span class="f2 g"><b>[416]</b></span></a> samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso sukhino dukkhaɱ uppajjeyya yāva-d-eva ābādhāya,||<br />
					evam ev'assa te vitakkasahagatā saññā-manasikārā samud'ācaranti.|| ||</p>

					<p class="f4">Svāssa hoti ābādho.|| ||</p>

					<p class="f4">Yo kho pan'āvuso ābādho dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso pariyāyena veditabbaɱ yathā sukhaɱ Nibbānanti.|| ||</p>

					<p class="ctr c">&#9632;</p>

					<p class="f4">6. Puna ca paraɱ āvuso pītiyā ca virāgā upekkhako ca viharati.|| ||</p>

					<p class="f4">Sato ca sampajāno sukhañ ca kāyena paṭisaŋvedeti.|| ||</p>

					<p class="f4">Yantaɱ ariyā āvikkhanti:||<br />
					'Upekkhako satimā sukha-vihārī' ti taɱ tatiyaɱ-jhānaɱ upasampajja viharati.|| ||</p>

					<p class="f4">Tassa te āvuso bhikkuno iminā vihārena viharato pīti-sahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso, sukhino dukkhaɱ uppajjeyya yāva-d-eva ābādhāya,||<br />
					evam ev'assa te pīti-sahagatā saññā-manasikārā samud'ācaranti svāssa hoti ābādho.|| ||</p>

					<p class="f4">Yo kho pan'āvuso, ābādho dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso,||<br />
					pariyāyena veditibbaɱ yathā sukhaɱ Nibbānanti.|| ||</p>

					<p class="ctr c">&#9632;</p>

					<p class="f4">7. Puna ca paraɱ āvuso,||<br />
					bhikkhu sukhassa ca pahānā dukkhassa ca pahānā pubb'eva somanassa-domanassānaɱ atthaŋ-gamā adukkha-m-asukhaɱ upekkhā-sati-pārisuddhiɱ catutthaɱ-jhānaɱ upasampajja viharati.|| ||</p>

					<p class="f4">Tassa ce āvuso,||<br />
					bhikkhuno iminā vihārena viharato upekkhā sahagatā <span class="f3">[417]</span> saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso,||<br />
					sukhino dukkhaɱ uppajjeyya yāva-d-eva ābādhāya,||<br />
					evam ev'assa te upekkhā sahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Yo kho pan'āvuso,||<br />
					ābādho dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso,||<br />
					pariyāyena veditabbaɱ yathā sukhaɱ Nibbānanti.|| ||</p>

					<p class="ctr c">&#9632;</p>

					<p class="f4">8. Puna ca paraɱ āvuso,||<br />
					bhikkhu sabbaso rūpasaññānaɱ samatikkamā paṭighasaññānaɱ atthaŋ-gamā nānattasaññānaɱ amanasikārā||<br />
					'ananto ākāso' ti||<br />
					Ākāsānañ-c'āyatanaɱ upasampajja viharati.|| ||</p>

					<p class="f4">Tassa ce āvuso,||<br />
					bhikkhuno iminā vihārena viharato rūpasahagatā saññāmanasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso,||<br />
					sukhino dukkhaɱ uppajjeyya yāva-d-eva ābādhāya,||<br />
					evam ev'assa <a id="pg417"><span class="f2 g"><b>[417]</b></span></a> te rūpasahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Yo kho pan'āvuso, ābādho||<br />
					dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso,||<br />
					pariyāyena veditabbaɱ yathā sukhaɱ Nibbānanti.|| ||</p>
					
					<p class="ctr c">&#9632;</p>

					<p class="f4">9. Puna ca paraɱ āvuso bhikkhu sabbaso Ākāsanañ-c'āyatanaɱ samati-k-kamma 'Anantaɱ viññāṇan' ti Viññāṇañ-c'āyatanaɱ upasampajja viharati.|| ||</p>

					<p class="f4">Tassa ce āvuso bhikkhuno iminā vihārena viharato ākāsānāñcāyatanasahagatā saññā mana-sikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso sukhino dukkhaɱ uppajjeyya yāva-d-eva ābādhāya,||<br />
					evam assa te Ākāsanañ-c'āyatanasahagatā saññā mana-sikārā samud'ācaranti.|| ||</p>

					<p class="f4">Svāssa hoti ābādho,||<br />
					yo kho pan'āvuso ābādho,||<br />
					dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso pariyāyena veditibbaɱ yathā sukhaɱ Nibbānanti.|| ||</p>

					<p class="ctr c">&#9632;</p>

					<p class="f4">10. Puna ca paraɱ āvuso bhikkhu sabbaso Viññāṇañ-c'āyatanaɱ samati-k-kamma n'atthi kiñci' ti Ākiñcaññ'āyatanaɱ upasampajja viharati.|| ||</p>

					<p class="f4">Tassa ce āvuso,||<br />
					bhikkhuno iminā vihārena viharato Viññāṇañ-c'āyatana sahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso,||<br />
					sukhino dukkhā uppajjeyya yāva-d-eva ābādhāya.|| ||</p>

					<p class="f4">Evam ev'assa te Viññāṇañ-c'āyatanasahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Yo kho pan'āvuso ābādho dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso pariyāyena veditabbaɱ yathā sukhaɱ nibbāyanti.|| ||</p>

					<p class="ctr c">&#9632;</p>

					<p class="f4">111. Puna ca paraɱ āvuso bhikkhu sabbaso Ākiñcaññ'āyatanaɱ samatikamma N'eva-saññā-nā-saññ'āyatanaɱ upasampajja viharati.|| ||</p>

					<p class="f4">Tassa ce āvuso bhikkhuno iminā viharena viharato Ākiñcaññ'āyatanasahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Seyyathā pi āvuso sukhino dukkhaɱ uppajjeyya yāva-d-eva ābādhāya.|| ||</p>

					<p class="f4">Evam ev'assa te Ākiñcaññ'āyatanasahagatā saññā-manasikārā samud'ācaranti,||<br />
					svāssa hoti ābādho.|| ||</p>

					<p class="f4">Yo kho pan'āvuso ābādho,||<br />
					dukkhame taɱ vuttaɱ Bhagavatā.|| ||</p>

					<p class="f4">Iminā pi kho etaɱ āvuso,||<br />
					pariyāyena veditabbaɱ yathā sukhaɱ Nibbānan.|| ||</p>

					<p class="ctr c">&#9632;</p>

					<p class="f4"><a id="pg418"><span class="f2 g"><b>[418]</b></span></a> 12. Puna ca paraɱ āvuso bhikkhu sabbaso N'eva-saññā-nā-saññ'āyatanaɱ samati-k-kamma saññā-vedayita-nirodhaɱ upasampajja viharati,||<br />
					paññāyaɱ vassa disvā āsavā parikkhīṇā honti.|| ||</p>

					<p class="f4">Iminā pi kho etaɱ āvuso pariyāyena veditabbaɱ yathā sukhaɱ Nibbānanti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>