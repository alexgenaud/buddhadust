<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Nines, Sutta 39. The Buddha describes a false sense of security and refuge and escape from Mara and the true way that there comes about a sense of security that one is free from Mara." />
<title>AN 9 39: Dev-ā-sura-Saṇgāma Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					VIII. Navaka Nipāta<br />
					IV. Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_09_navakanipata.htm#p39">Sutta 39</a></h4>

					<h1>Dev-ā-sura-Saṇgāma</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg432"><span class="f2 g"><b>[432]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/09_nines/an09.039.hare.pts.htm#p1">pts</a>][<a href="../../../../dhamma-vinaya/ati/an/09_nines/an09.039.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Sāvatthi nidānaṃ.|| ||</p>

					<p class="f4">Bhūta-pubbaṃ bhikkhave,||<br />
					dev-ā-sura-saṇgāmo samūp'abbuḷho ahosi.|| ||</p>

					<p class="f4">Tasmiṃ kho pana bhikkhave,||<br />
					saṇgāme Asurā jiniṃsu devā parājiyiṃsu.|| ||</p>

					<p class="f4">Parājitā ca bhikkhave devā apayaṃsveva,||<br />
					uttarena mukhā abhiyaṃsu Asurā.|| ||</p>

					<p class="f4">Atha kho bhikkhave,||<br />
					devānaṃ etad ahosi:|| ||</p>

					<p class="f4">'Abhiyant eva kho Asurā yan nūna mayaṃ dutiyam pi asurehi saṇgāmemayyāmā' ti.|| ||</p>

					<p class="ctr c">&#9632;</p>

					<p class="f4">2. Dutiyam pi kho bhikkhave,||<br />
					devā asurehi saṇgāmesuṃ.|| ||</p>

					<p class="f4">Dutiyam pi kho bhikkhave,||<br />
					Asurā va jiniṃsu,||<br />
					devā parājiyiṃsu.|| ||</p>

					<p class="f4">Parājitā ca bhikkhave devā bhītā apayaṃsveva uttarenābhimukhā abhiyaṃsu Asurā.|| ||</p>

					<p class="f4">Atha kho bhikkhave devānaṃ etad ahosi:|| ||</p>

					<p class="f4">'Abhiyant'eva kho Asurā,||<br />
					yan nūna mayaṃ tatiyam pi asurehi saṇgāmeyyāmā' ti.|| ||</p>

					<p class="ctr c">&#9632;</p>

					<p class="f4">3. Tatiyam pi kho bhikkhave,||<br />
					devā asurehi saṇgāmesuṃ.|| ||</p>

					<p class="f4">Tatiyam pi kho bhikkhave,||<br />
					Asurā va jiniṃsu,||<br />
					devā parājiyiṃsu.|| ||</p>

					<p class="f4">Parājitā ca bhikkhave devā bhītā devapuraṃ yeva pavisiṃsu.|| ||</p>

					<p class="f4">Devapuragatānañ ca pana bhikkhave,||<br />
					devānaṃ etad ahosi:|| ||</p>

					<p class="f4">'Biruttānagatena kho dāni mahaṃ <a id="pg433"><span class="f2 g"><b>[433]</b></span></a> etarahi attanā viharāma akaraṇīyā asurehī' ti.|| ||</p>

					<p class="f4">Asurānam pi bhikkhave,||<br />
					etad ahosi:|| ||</p>

					<p class="f4">'Bhīru-t-tāna-gatena kho dāni devā etarahi attanā viharanti akaraṇīyā amhehī' ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Bhuta-pubbaṃ bhikkhave,||<br />
					dev-ā-sura-saṇgāmo samūp'abbuḷho ahosi.|| ||</p>

					<p class="f4">Tasmiṃ kho pana bhikkhave,||<br />
					saṇgāme devā jīniṃsu,||<br />
					Asurā parājiyisu.|| ||</p>

					<p class="f4">Parājitā ca bhikkhave Asurā apayaṃsveva dakkhiṇenābhimukhā abhiyaṃsu devā.|| ||</p>

					<p class="f4">Atha kho bhikkhave,||<br />
					Asurānaṃ etad ahosi:|| ||</p>

					<p class="f4">'Abhiyant'eva kho devā,||<br />
					yan nūna mayaṃ dutiyam pi devehi saṇgāmeyyāmā' ti.|| ||</p>

					<p class="ctr c">&#9632;</p>

					<p class="f4">5. Dutiyam pi kho bhikkhave,||<br />
					Asurā devehi saṇgāmesuṃ.|| ||</p>

					<p class="f4">Dutiyam pi kho bhikkave,||<br />
					devā'va jiniṃsu,||<br />
					Asurā parājiṃsu.|| ||</p>

					<p class="f4">Parājitā ca bhikkhave, Asurā apayaṃsveva,||<br />
					dakkhiṇenābhimukhā abhiyaṃsu devā.|| ||</p>

					<p class="f4">Atha kho bhikkhave Asurānaṃ etad ahosi:|| ||</p>

					<p class="f4">"Abhiyant'eva kho devā,||<br />
					yan nūna mayaṃ tatiyam pi devehi saṇgāmeyyāmā ti.|| ||</p>

					<p class="ctr c">&#9632;</p>

					<p class="f4">6. Tatiyam pi kho bhikkhave,||<br />
					Asurā devehi saṇgāmesuṃ|| ||</p>

					<p class="f4">Tatiyam pi kho bhikkhave, devā va jiniṃsu,||<br />
					Asurā parājiyiṃsu.|| ||</p>

					<p class="f4">Parājitā ca bhikkhave,||<br />
					Asurā bhītā Asurapuraṃ yeva pavisiṃsu,||<br />
					Asurapuragatānañ ca pana bhikkhave,||<br />
					Asurānaṃ etad ahosi:|| ||</p>

					<p class="f4">'Bhīru-t-tāna-gatena kho dāni mayaṃ etarahi attanā viharāma akaraṇiyā devehī' ti.|| ||</p>

					<p class="f4">Devānām pi bhikkhave, etad ahosi:|| ||</p>

					<p class="f4">'Bhīru-t-tāna-gatena kho dāni Asurā etarahi attanā viharanti akaraṇiyā amhehī' ti.|| ||</p>

					<p class="f4">7. Evam eva kho bhikkhave,||<br />
					yasmiṃ samaye bhikkhu<br />
					vivicc'eva kāmehi||<br />
					vivicca akusalehi dhammehi||<br />
					sa-vitakkaṃ sa-vicāraṃ||<br />
					viveka-jaṃ pīti-sukhaṃ||<br />
					paṭhamaṃ-jhānaṃ upasampajja viharati.|| ||</p>

					<p class="f4">Tasmiṃ bhikkhave samaye bhikkhussa evaṃ hoti:|| ||</p>

					<p class="f4">"Bhīru-t-tāna-gatena kho dānāhaṃ etarahi attanā viharāmi akaraṇīyo Mārassā' ti.|| ||</p>

					<p class="f4">Mārassa pi bhikkhave pāpimato evaṃ hoti:|| ||</p>

					<p class="f4">'Bhīru-t-tāna-gatena kho dāni bhikkhu etarahi attanā <a id="pg434"><span class="f2 g"><b>[434]</b></span></a> viharati akaraṇīyo mayhan' ti.|| ||</p>

					<p class="f4">Yasmiṃ bhikkhave samaye bhikkhu<br />
					vitakka-vicārānaṃ vūpasamā||<br />
					ajjhattaṃ sampasādanaṃ||<br />
					cetaso ekodi-bhāvaṃ||<br />
					avitakkaṃ avicāraṃ||<br />
					samādhi-jaṃ pīti-sukhaṃ||<br />
					dutiyaṃ-jhānaṃ upasampajja viharati.|| ||</p>

					<p class="f4">Tasmiṃ bhikkhave samaye bhikkhussa evaṃ hoti:|| ||</p>

					<p class="f4">"Bhīru-t-tāna-gatena kho dānāhaṃ etarahi attanā viharāmi akaraṇīyo Mārassā' ti.|| ||</p>

					<p class="f4">Mārassa pi bhikkhave pāpimato evaṃ hoti:|| ||</p>

					<p class="f4">'Bhīru-t-tāna-gatena kho dāni bhikkhu etarahi attanā viharati akaraṇīyo mayhan' ti.|| ||</p>

					<p class="f4">Pītiyā ca virāgā upekkhako ca||<br />
					viharati sato ca sampajāno,||<br />
					sukhañ ca kāyena paṭisaṃvedeti,||<br />
					yaṃ taṃ ariyā āvikkhanti upekkhako satimā sukha-vihārī ti,||<br />
					tatiyaṃ-jhānaṃ upasampajja viharati.|| ||</p>

					<p class="f4">Tasmiṃ bhikkhave samaye bhikkhussa evaṃ hoti:|| ||</p>

					<p class="f4">"Bhīru-t-tāna-gatena kho dānāhaṃ etarahi attanā viharāmi akaraṇīyo Mārassā' ti.|| ||</p>

					<p class="f4">Mārassa pi bhikkhave pāpimato evaṃ hoti:|| ||</p>

					<p class="f4">'Bhīru-t-tāna-gatena kho dāni bhikkhu etarahi attanā viharati akaraṇīyo mayhan' ti.|| ||</p>

					<p class="f4">Sukhassa ca pahānā dukkhassa ca pahānā||<br />
					pubb'eva somanassa-domanassānaṃ atthaṇgamā||<br />
					adukkha-ṃ-asukhaṃ upekkhā-sati-pārisuddhiṃ||<br />
					catutthaṃ-jhānaṃ upasampajja viharati.|| ||</p>

					<p class="f4">Tasmiṃ bhikkhave,||<br />
					samaye bhikkhussa evaṃ hoti:|| ||</p>

					<p class="f4">'Bhīru-t-tāna-gatena kho dānāhaṃ etarahi attanā viharāmi akaraṇīye Mārassā' ti.|| ||</p>

					<p class="f4">Mārassā pi bhikkhave pāpimato evaṃ hoti:|| ||</p>

					<p class="f4">'Bhīru-t-tāna-gatena kho dāni bhikkhu etarahi attanā viharati akaraṇīyo mayhan' ti.|| ||</p>

					<p class="f4">[9] Yasmiṃ bhikkhave samaye bhikkhu<br />
					sabbaso rūpa-saññānaṃ samatikkamā paṭigasaññānaṃ atthaṇgamā nānatta-saññānaṃ amanasikārā 'Ananto ākāso' ti,||<br />
					Ākāsanañ-c'āyatanaṃ upasampajja viharati.|| ||</p>

					<p class="f4">Ayaṃ vuccati bhikkhave,||<br />
					bhikkhu antam akāsi Māraṃ apadaṃ vadhitvā Māra-cakkhuṃ adassanaṃ gato pāpimato.|| ||</p>

					<p class="f4">[10] Yasmiṃ bhikkhave, samaye bhikkhu sabbaso Ākāsanañ-c'āyatanaṃ samatikkamma||<br />
					'Anantaṃ viññāṇan' ti||<br />
					Viññāṇañ-c'āyatanaṃ upasampajja viharati.|| ||</p>

					<p class="f4">Ayaṃ vuccati bhikkhave,||<br />
					bhikkhu antam akāsi Māraṃ apadaṃ vadhitvā Māra-cakkhuṃ adassanaṃ gato pāpimato.|| ||</p>

					<p class="f4">Puna ca paraṃ bhikkhave,||<br />
					bhikkhu sabbaso Viññāṇañ-c'āyatanaṃ samatikkamma||<br />
					'N'atthi kiñcī' ti||<br />
					Ākiñcaññ'āyatanaṃ upasampajja viharati.|| ||</p>

					<p class="f4">Ayaṃ vuccati bhikkhave,||<br />
					bhikkhu antam akāsi Māraṃ apadaṃ vadhitvā Māra-cakkhuṃ adassanaṃ gato pāpimato.|| ||</p>

					<p class="f4">Puna ca paraṃ bhikkhave,||<br />
					bhikkhu sabbaso Ākiñcaññ'āyatanaṃ samatikkamma||<br />
					N'eva-saññā-nā-saññ'āyatanaṃ upasampajja viharati.|| ||</p>

					<p class="f4">Ayaṃ vuccati bhikkhave,||<br />
					bhikkhu antam akāsi Māraṃ apadaṃ vadhitvā Māra-cakkhuṃ adassanaṃ gato pāpimato.|| ||</p>

					<p class="f4">Puna ca paraṃ bhikkhave,||<br />
					bhikkhu sabbaso N'eva-saññā-nā-saññ'āyatanaṃ samatikkamma||<br />
					saññā-vedayita-nirodhaṃ upasampajja viharati.|| ||</p>

					<p class="f4">Paññāya c'assa disvā āsavā parikkhiṇā honti:|| ||</p>

					<p class="f4">Ayaṃ vuccati bhikkhave, bhikkhu antaṃ akāsi Māraṃ apadaṃ vadhitvā Māra-cakkhuṃ adassanaṃ gato pāpimato tiṇṇo loke visattikan ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>