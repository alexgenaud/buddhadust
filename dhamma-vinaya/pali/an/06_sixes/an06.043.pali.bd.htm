<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Sixes, Sutta 43. The Buddha explains that whereas in the world any great bulky thing is called a Naga, the great Naga is one who commits no unskillful deed of body, speech or mind." />
<title>AN 6 43: Nāga Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					Chakka Nipāta<br />
					V. Dhammika Vagga</i></h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p43">Sutta 43</a></h4>

					<h1>Nāga Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg344"><span class="f2 g"><b>[344]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.043.hare.pts.htm#p1">pts</a>][<a href="../../../../dhamma-vinaya/ati/an/06_sixes/an06.043.than.ati.htm#p1">than</a>]</span> Evaṃ me sutaṃ.|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Jetavane anātha piṇḍikassa ārāme.|| ||</p>

					<p class="f4">Atha kho Bhagavā pubbaṇha-samayaṃ nivāsetvā patta cīvaram ādāya Sāvatthiyaṃ piṇḍāya pāvisi.|| ||</p>

					<p class="f4">Sāvatthiyaṃ piṇḍāya caritvā pacchā-bhattaṃ piṇḍa-pāta paṭikkanto āyasmantaṃ Ānandaṃ amantesi:|| ||</p>

					<p class="f4">"Āyām Ānanda, yena pubb'ārāmo Mīgāramātu pā- <a id="pg345"><span class="f2 g"><b>[345]</b></span></a> sādo ten'upasaṅkamissāma divā-vihārāyā" ti.|| ||</p>

					<p class="f4">"Evaṃ bhante" ti kho āyasmā Ānando Bhagavato paccassosi.|| ||</p>

					<p class="f4">Atha kho Bhagavā āyasmatā Ānandena saddhiṃ yena pubb'ārāmo Migāra-mātu pāsādo ten'upasaṅkami.|| ||</p>

					<p class="f4">Atha kho Bhagavā sāyaṇha-samayaṃ patisallānā vuṭṭhito āyasmantaṃ Ānandaṃ āmantesi:|| ||</p>

					<p class="f4">"Āyām Ānanda, yena pubba-koṭṭhako ten'upasaṅkamissāma gattāni parisiñcituṃ" ti.|| ||</p>

					<p class="f4">"Evaṃ bhante", ti kho āyasmā Ānando Bhagavato paccassosi.|| ||</p>

					<p class="f4">Atha kho Bhagavā āyasmatā Ānandena saddhiṃ yena pubba-koṭṭhako ten'upasaṅkami gattāni parisiñcituṃ.|| ||</p>

					<p class="f4">Pubba-koṭṭhake gattāni parisiñcitvā pacc'uttaritvā eka-cīvaro aṭṭhāsi gattatāni pubb-ā-paya-māno.|| ||</p>

					<p class="f4">2. Tena kho pana samayena rañño Pasenadi-Kosalassa "Seto" nāma nāgo mahā-turiya-tālita-vāditena pubba-koṭṭhakā pacc'uttarati.|| ||</p>

					<p class="f4">Api'ssu taṃ jano disvā evam āha:|| ||</p>

					<p class="f4">"Abhirūpo vata bho rañño nāgo,||<br />
					dassanīyo vata bho rañño nāgo,||<br />
					pāsādiko vata bho rañño nāgo,||<br />
					kāy'ūpapanno vata bho rañño nāgo" ti.|| ||</p>

					<p class="f4">Evaṃ vutte āyasmā Udāyi Bhagavantaṃ etad avoca:|| ||</p>

					<p class="f4">"Hatthim eva nu kho bhante mahantaṃ brahantaṃ kāy'ūpapannaṃ jano disvā evam āha:|| ||</p>

					<p class="f4">'Nāgo vata bho nāgo' ti?|| ||</p>

					<p class="f4">udāhu aññam pi kañci mahantaṃ brahantaṃ kāy'ūpapannaṃ jano disvā evam āha:|| ||</p>

					<p class="f4">'Nāgo vata bho nāgo' ti?"|| ||</p>

					<p class="f4">Hatthim pi kho Udāyi,||<br />
					mahantaṃ brahantaṃ kāy'ūpapannaṃ jano disvā evam āha:|| ||</p>

					<p class="f4">"Nāgo vata bho nāgo" ti.|| ||</p>

					<p class="f4">Assam pi kho Udāyi,||<br />
					mahantaṃ brahantaṃ kāy'upapannaṃ jano disvā evam āha:|| ||</p>

					<p class="f4">"Nāgo vata bho nāgo" ti.|| ||</p>

					<p class="f4">Goṇam pi kho Udāyi,||<br />
					mahantaṃ brahantaṃ kāy'upapannaṃ jano disvā evam āha:|| ||</p>

					<p class="f4">"Nāgo vata bho nāgo" ti.|| ||</p>

					<p class="f4">Uragam pi kho Udāyi,||<br />
					mahantaṃ brahantaṃ kāy'upapannaṃ jano disvā evam āha:|| ||</p>

					<p class="f4">"Nāgo vata ho nāgo" ti.|| ||</p>

					<p class="f4">Rukkham pi kho <a id="pg346"><span class="f2 g"><b>[346]</b></span></a> Udāyi,||<br />
					mahantaṃ brahantaṃ kāy'upapannaṃ jano disvā evam āha:|| ||</p>

					<p class="f4">"Nāgo vata bho nāgo" ti.|| ||</p>

					<p class="f4">Manussam pi kho Udāyi,||<br />
					mahantaṃ brahantaṃ kāy'upapannaṃ jano disvā evam āha:|| ||</p>

					<p class="f4">"Nāgo vata bho nāgo" ti.|| ||</p>

					<p class="f4">Api c'Udāyi,||<br />
					yo sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya,||<br />
					āguṃ na karoti kāyena vācāya manasā,||<br />
					'tam ahaṃ nāgo' ti brūmi" ti.|| ||</p>

					<p class="f4">"Acchariyaṃ bhante,||<br />
					ababhūtaṃ bhante,||<br />
					yāva su-bhāsitañ c'idaṃ bhante, Bhagavatā:|| ||</p>

					<p class="f4">'Api ca Udāyi,||<br />
					yo sa-devake loke sa-Mārake sa-brahmake,||<br />
					sa-s-samaṇa-brāhmaṇiyā pajāya sadeva-manussāya,||<br />
					āguṃ na karoti kāyena vācāya manasā,||<br />
					"tam ahaṃ nāgo" ti brūmi' ti.|| ||</p>

					<p class="f4">Idañ ca panāhaṃ bhante,||<br />
					Bhagavato su-bhāsitaṃ imāhi gāthāhi anumodāmi:|| ||</p>

					      <p class="f4 in2">Manussabhūtaṃ sambuddhaṃ attadantaṃ samāhitaṃ||<br />
							Irīyamānaṃ brahmapathe cittassupasame rataṃ.|| ||</p>

					      <p class="f4 in2">Yaṃ manussā namassanti sabba-dhammāna pāraguṃ,||<br />
							Devā pi naṃ namassanti: iti me arahato sutaṃ.|| ||</p>

					      <p class="f4 in2">Sabbasaṃyojanātītaṃ vanā Nibbānam āgataṃ||<br />
							Kāmehi nekkhammarataṃ muttaṃ selā va kañcanaṃ.|| ||</p>

					      <p class="f4 in2">Sabbe accarucī nāgo Himavā'ññe siluccaye||<br />
							Sabbesaṃ nāganāmānaṃ saccanāmo anuttaro.|| ||</p>

					      <p class="f4 in2">Nāgaṃ vo kittayissāmi, na hī āguṃ karoti so||<br />
							Soraccaṃ avihiṃsā ca pādā nāgassa te duve.|| ||</p>

					      <p class="f4 in2">Tapo ca Brahma-cariyaṃ caraṇā nāgassa tyāpare||<br />
							Saddhāhattho mahānāgo upekkhāsetadantavā.|| ||</p>

					      <p class="f4 in2">Sati gīvā, siro paññā, vīmaṃsā dhammacittanā,||<br />
							Dhammakūcchi samāvāpo, viveko tassa vāladhi.|| ||</p>

					      <p class="f4 in2">So jhāyī assāsarato ajjhattaṃ susamāhito,||<br />
							Gacchaṃ samāhito nāgo, ṭhito nāgo samāhito.|| ||</p>

					      <p class="f4 in2">Seyyaṃ samāhito nāgo, nisinno pi samāhito||<br />
							<a id="pg347"><span class="f2 g"><b>[347]</b></span></a> Sabbattha saṃvuto nāgo, esā nāgassa sampadā|| ||</p>

					      <p class="f4 in2">Bhūñjati anavajjāni, sāvajjāni na bhūñjati||<br />
							Ghāsaṃ acchādanaṃ laddhā, sannidhiṃ parivajjayaṃ.|| ||</p>

					      <p class="f4 in2">Saṇyojanaṃ aṇuṃ thūlaṃ sabbaṃ chetvāna bandhanaṃ||<br />
							Yena yen'eva gacchati, anapekkho'va gacchati.|| ||</p>

					      <p class="f4 in2">Yathā pi udake jātaṃ puṇḍarīkaṃ pavaḍḍhati,||<br />
							Na upalippati toyena sucigandhaṃ manoramaṃ.|| ||</p>

					      <p class="f4 in2">Tath'eva loke sujāto Buddho loke virajjati||<br />
							Na upalippati lokena toyena padumaṃ yathā.|| ||</p>

					      <p class="f4 in2">Mahagginī pajjalito an-āhārūpasammati||<br />
							Saṅkhāresūpasantesu nibbuto ti pavuccati.|| ||</p>

					      <p class="f4 in2">Atth'assāyaṃ viññāpanī upamā viññuhi desitā,||<br />
							Viññassanti mahā-nāgā nāgaṃ nāgena desitaṃ.|| ||</p>

					      <p class="f4 in2">Vītarāgo vītadoso vitamoho anāsavo,||<br />
							Sarīraṃ vijahaṃ nāgo parinibbāti'nāsavo" ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>