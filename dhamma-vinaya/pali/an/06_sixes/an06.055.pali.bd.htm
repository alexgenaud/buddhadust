<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Sixes, Sutta 55. A famous sutta in which the simile of the overstrung and understrung lute is given to illustrate the technique of balancing ones energies in the struggle to attain the goal." />
<title>AN 6:55: Soṇa Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					Chakka Nipāta<br />
					VI. Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p55">Sutta 55</a></h4>

					<h1>Soṇa Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg374"><span class="f2 g"><b>[374]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.055.hare.pts.htm#p1">pts</a>][<a href="../../../../dhamma-vinaya/ati/an/06_sixes/an06.055.than.ati.htm#p1">than</a>]</span> Evam me sutaṃ.|| ||</p>

					<p class="f4">Ekaṃ samayaṃ Bhagavā Rājagahe viharati Gijjhakūṭe pabbate.|| ||</p>

					<p class="f4">Tena kho pana samayen'āyasmā Soṇo Rājagahe viharati Sītavanasmiṃ.|| ||</p>

					<p class="f4">Atha kho āyasmato Soṇassa raho-gatassa patisallīnassa||<br />
					evaṃ cetaso parivitakko udapādi:|| ||</p>

					<p class="f4">"Ye kho keci Bhagavato sāvakā āraddha-viriyā viharanti,||<br />
					ahaṃ tesaṃ aññataro.|| ||</p>

					<p class="f4">Atha ca pana me na anupādāya āsavehi cittaṃ vimuccati,||<br />
					saṃvijjanti kho pana me kule bhogā,||<br />
					sakkā bhoge ca bhuñjituṃ puññāni ca kātuṃ.|| ||</p>

					<p class="f4">Yan nūn-ā-haṃ sikkhaṃ paccakkhāya hīnā-yāvattitvā bhoge ca bhuñjeyyaṃ,||<br />
					puññāni ca kareyyan" ti.|| ||</p>

					<p class="ctr c">&#9632;</p>

					<p class="f4">Atha kho Bhagavā āyasmato Soṇassa cetasā ceto-parivitakkam aññāya,||<br />
					seyyathā pi nāma balavā puriso sammiñjitaṃ vā bāhaṃ pasāreyya pasāritaṃ vā bāhaṃ sammiñjeyya,||<br />
					evam eva kho Gijjhakūṭe pabbate antara-hito Sītavane āyasmato Soṇassa sammukhe pātu-r-ahosi.|| ||</p>

					<p class="f4">Nisidi Bhagavā paññatte āsane,||<br />
					āyasmā pi kho Soṇo Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho āyasmantaṃ Soṇaṃ Bhagavā etad avoca:|| ||</p>

					<p class="f4"><a id="pg375"><span class="f2 g"><b>[375]</b></span></a> "Nanū te Soṇa,||<br />
					raho-gatassa patisallīnassa evaṃ cetaso parivitakko udapādi:|| ||</p>

					<p class="f4">"Ye kho keci Bhagavato sāvakā āraddha-viriyā viharanti,||<br />
					ahaṃ tesaṃ aññataro.|| ||</p>

					<p class="f4">Atha ca pana me na anupādāya āsavehi cittaṃ vimuccati,||<br />
					saṃvijjanti kho pana me kule bhogā,||<br />
					sakkā bhoge ca bhuñjituṃ puññāni ca kātuṃ.|| ||</p>

					<p class="f4">Yan nūn-ā-haṃ sikkhaṃ paccakkhāya hīnā-yāvattitvā bhoge ca bhuñjeyyaṃ,||<br />
					puññāni ca kareyyan" ti.|| ||</p>

					<p class="f4">"Evaṃ bhante" ti.|| ||</p>

					<p class="ctr c">&#9632;</p>

					<p class="f4">"Taṃ kiṃ maññasi, Soṇa||<br />
					kusalo tvaṃ pubbe agārika-bhuto vīṇāya tanti-s-sare" ti?|| ||</p>

					<p class="f4">"Evaṃ bhante."|| ||</p>

					<p class="f4">"Taṃ kiṃ maññesi Soṇa||<br />
					yadā te vīṇāya tantiyo accāyatā honti,||<br />
					api nu te vīṇā tasmiṃ samaye saravatī vā hoti,||<br />
					kammaññā vā" ti?|| ||</p>

					<p class="f4">"No h'etaṃ bhante."|| ||</p>

					<p class="f4">"Taṃ kiṃ maññasi Soṇa||<br />
					yadā te vīṇāya tantiyo ati-sithilā honti,||<br />
					api nu te vīṇā tasmiṃ samaye saravati vā hoti,||<br />
					kammaññā vā" ti?|| ||</p>

					<p class="f4">"No h'etaṃ bhante."|| ||</p>

					<p class="f4">Yadā pana te Soṇa vīṇāya tantiyo na accāyatā honti na ati-sithilā,||<br />
					same guṇe pati-ṭ-ṭhitā,||<br />
					api nu te vīṇā tasmiṃ samaye saravatī vā hoti kammaññā vā" ti?|| ||</p>

					<p class="f4">"Evaṃ bhante."|| ||</p>

					<p class="ctr c">&#9632;</p>

					<p class="f4">"Evam eva kho Soṇa accāraddhaṃ-viriyaṃ uddhaccāya saṃvaṭṭati,||<br />
					ati-līnaṃ viriyaṃ kosajjāya saṃvaṭṭa" ti.|| ||</p>

					<p class="ctr c">&#9632;</p>

					<p class="f4">"Tasmātiha tvaṃ Soṇa,||<br />
					viriya-samataṃ adhiṭṭhaha,||<br />
					indriyānañ ca samataṃ paṭivijjha,||<br />
					tattha ca nimittaṃ gaṇhāhī" ti.|| ||</p>

					<p class="f4">"Evaṃ bhante" tī kho āyasmā Soṇo Bhagavato paccassosi.|| ||</p>

					<p class="f4">Atha kho Bhagavā āyasmantaṃ Soṇaṃ iminā ovādena ovaditvā,||<br />
					seyyathā pi nāma balavā puriso sammiñjitaṃ vā bāhaṃ pasāreyya||<br />
					pasāritaṃ vā bāhaṃ sammiñjeyya,||<br />
					evam eva kho Sītavane antara-hito Gijjhakūṭe pabbate pātu-r-ahosi.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4"><a id="pg376"><span class="f2 g"><b>[376]</b></span></a> 2. Atha kho āyasmā Soṇo aparena samayena viriya-samataṃ adhiṭṭhi indriyānañ ca samataṃ paṭivijjhi||<br />
					tattha ca nimittaṃ aggahesi.|| ||</p>

					<p class="f4">Atha kho āyasmā Soṇo eko vūpakaṭṭho,||<br />
					appamatto,||<br />
					ātāpi,||<br />
					pahit'atto,||<br />
					viharanto,||<br />
					na cirass'eva yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ diṭṭhe'va dhamme sayaṃ abhiññā sacchi-katvā upasampajja vihāsi:|| ||</p>

					<p class="f4">"Khīṇā jāti,||<br />
					vusitaṃ Brahma-cariyaṃ,||<br />
					kataṃ karaṇīyaṃ,||<br />
					nāparaṃ itthattāyā" ti abbhaññāsi.|| ||</p>

					<p class="f4">Aññataro ca pan'āyasmā Soṇo arahataṃ ahosi.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho āyasmato Soṇassa Arahatta-p-pattassa etad ahosi:|| ||</p>

					<p class="f4">"Yan nūn-ā-haṃ yena Bhagavā ten'upasaṅkameyyaṃ,||<br />
					upasaṅkamitvā Bhagavato santike aññaṃ vyākareyyan" ti.|| ||</p>

					<p class="f4">Atha kho āyasmā Soṇo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādevā eka-m-antaṃ nisidi.|| ||</p>

					<p class="f4">Eka-m-antaṃ nisinno kho āyasmā Soṇo Bhagavantaṃ etad avoca:|| ||</p>

					<p class="f4">3. Yo so bhante bhikkhū arahaṃ khīṇ'āsavo,||<br />
					vusitavā,||<br />
					kata-karaṇīyo,||<br />
					ohita-bhāro,||<br />
					anuppatta-sadattho,||<br />
					pari-k-khīṇa-bhava-saṃyojano,||<br />
					samma-d-aññā-vimutto,||<br />
					so cha-ṭ-ṭhānāni adhimutto hoti:|| ||</p>

					<p class="f4">Nekkhamm-ā-dhimutto hoti.|| ||</p>

					<p class="f4">Pavivek-ā-dhimutto hoti.|| ||</p>

					<p class="f4">Avyāpajjh-ā-dhimutto hoti.|| ||</p>

					<p class="f4">Taṇha-k-khay-ā-dhimutto hoti.|| ||</p>

					<p class="f4">Upādāna-k-khay-ā-dhimutto hoti.|| ||</p>

					<p class="f4">Asa-m-moh-ā-dhimutto hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. "Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Kevalaṃ saddhā-mattakaṃ nūna ayam āyasmā nissāya nekkhamm-ā-dhimutto' ti.|| ||</p>

					<p class="f4">Na kho pan'etaṃ bhante evaṃ daṭṭhabbaṃ.|| ||</p>

					<p class="f4">Khīṇ'āsavo bhante bhikkhū vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vita-rāgattā nekkhamm-ā-dhimutto hoti||<br />
					khayā dosassa vīta-dosattā nekkhamm-ā-dhimutto hoti,||<br />
					khayā mohassa vīta-mohattā nekkhamm-ā-dhimutto hoti.|| ||</p>

					<p class="ctr c">&#9632;</p>

					<p class="f4"><a id="pg377"><span class="f2 g"><b>[377]</b></span></a> 5. Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Lābha-sakkāra-silokaṃ nūna ayam āyasmā nikāmaya-māno pavivek-ā-dhimutto' ti.|| ||</p>

					<p class="f4">Na kho pan'etaṃ bhante,||<br />
					evaṃ daṭṭhabbaṃ.|| ||</p>

					<p class="f4">Khīṇ'āsavo bhante, bhikkhu vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vīta-rāgattā pavivek-ā-dhimutto hoti,||<br />
					khayā dosassa vīta-dosattā pavivek-ā-dhimutto hoti,||<br />
					khayā mohassa vīta-mohattā pavivek-ā-dhimutto hoti.|| ||</p>

					<p class="ctr c">&#9632;</p>

					<p class="f4">6. Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Sīl'abbata-parāmāsaṃ nūna ayam āyasmā sārato paccāga-c-chanto avyāpajjh-ā-dhimutto' ti.|| ||</p>

					<p class="f4">Na kho pan'etaṃ bhante,||<br />
					evaṃ daṭṭhabbaṃ.|| ||</p>

					<p class="f4">Khīṇ'āsavo bhante, bhikkhū vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vīta-rāgattā avyāpajjh-ā-dhimutto hoti,||<br />
					khayā dosassa vīta-dosattā avyāpajjh-ā-dhimutto hoti,||<br />
					khayā mohassa vīta-mohattā avyāpajjh-ā-dhimutto hoti.|| ||</p>

					<p class="ctr c">&#9632;</p>

					<p class="f4">7. Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Sīl'abbata-parāmāsaṃ nūna ayam āyasmā sārato paccāga-c-chanto taṇha-k-khay-ā-dhimutto' ti.|| ||</p>

					<p class="f4">Na kho pan'etaṃ bhante,||<br />
					evaṃ daṭṭhabbaṃ.|| ||</p>

					<p class="f4">Khīṇ'āsavo bhante, bhikkhū vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vīta-rāgattā taṇha-k-khay-ā-dhimutto hoti,||<br />
					khayā dosassa vīta-dosattā taṇha-k-khay-ā-dhimutto hoti,||<br />
					khayā mohassa vīta-mohattā taṇha-k-khay-ā-dhimutto hoti.|| ||</p>

					<p class="ctr c">&#9632;</p>

					<p class="f4">8. Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Sīl'abbata-parāmāsaṃ nūna ayam āyasmā sārato paccāga-c-chanto upādāna-k-khay-ā-dhimutto' ti.|| ||</p>

					<p class="f4">Na kho pan'etaṃ bhante,||<br />
					evaṃ daṭṭhabbaṃ.|| ||</p>

					<p class="f4">Khīṇ'āsavo bhante, bhikkhū vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vīta-rāgattā upādāna-k-khay-ā-dhimutto hoti,||<br />
					khayā dosassa vīta-dosattā upādāna-k-khay-ā-dhimutto hoti,||<br />
					khayā mohassa vīta-mohattā upādāna-k-khay-ā-dhimutto hoti.|| ||</p>

					<p class="ctr c">&#9632;</p>

					<p class="f4">9. Siyā kho pana bhante,||<br />
					idh'ekaccassa āyasmato evam assa:|| ||</p>

					<p class="f4">'Sīl'abbata-parāmāsaṃ nūna ayam āyasmā sārato paccāga-c-chanto asa-m-moh-ā-dhimutto' ti.|| ||</p>

					<p class="f4">Na kho pan'etaṃ bhante,||<br />
					evaṃ daṭṭhabbaṃ.|| ||</p>

					<p class="f4">Khīṇ'āsavo bhante, bhikkhū vusitavā,||<br />
					kata-karaṇīyo karaṇīyaṃ attano asamanupassanto katassa vā paticayaṃ,||<br />
					khayā rāgassa vīta-rāgattā asa-m-moh-ā-dhimutto hoti,||<br />
					khayā dosassa vīta-dosattā asa-m-moh-ā-dhimutto hoti,||<br />
					khayā mohassa vīta-mohattā asa-m-moh-ā-dhimutto hoti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. Evaṃ sammā-vimutta-cittassa, bhante,||<br />
					bhikkhuno bhūsā ce pi cakkhu-viññeyyā rūpā cakkhussa āpātham āga-c-chanti,||<br />
					nev'assa cittaṃ pariyādiyanti,||<br />
					amissikatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānu- <a id="pg378"><span class="f2 g"><b>[378]</b></span></a> passati.|| ||</p>

					<p class="f4">Bhūsā ce pi sota-viññeyyā saddā sotassa āpātham āga-c-chanti,||<br />
					nev'assa cittaṃ pariyādiyanti,||<br />
					amis-sikatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Ghāna-viññeyyā gandhā ghānassa āpātham āga-c-chanti,||<br />
					nev'assa cittaṃ pariyādiyanti,||<br />
					amissīkatamev'assa cittaṃ hoti,||<br />
					ṭhitaṃ āneṅgappattaṃ,||<br />
					vayañ c'assānupassati.|| ||</p>

					<p class="f4">Jivhā-viññeyyā rasā jīvhāya āpātham āga-c-chanti,||<br />
					nev'assa cittaṃ pariyādiyanti,||<br />
					amis-sikatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Kāya-viññeyyā phoṭṭhabbā kāyassa āpātham āga-c-chanti,||<br />
					nev'assa cittaṃ pariyādiyanti,||<br />
					amissīkatamev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Manoviññeyyā dhammā manassa āpātham āga-c-chanti, nev'assa cittaṃ pariyādiyanti,||<br />
					amis-sikatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="ctr c">&#9632;</p>

					<p class="f4">11. Seyyathā pi bhante selo pabbato acchiddo asusiro eka-ghano.|| ||</p>

					<p class="f4">Atha purattimāya ce pi disāya āgaccheyya bhūsā vāta-vuṭṭhi,||<br />
					n'eva naṃ saṅkampeyya,||<br />
					na sampakampeyya,||<br />
					na sampavedheyya.|| ||</p>

					<p class="f4">Atha pacchi-māya ce pi disāya āgaccheyya bhūsā vāta-vuṭṭhi,||<br />
					n'eva naṃ saṅkampeyya,||<br />
					na sampakampeyya,||<br />
					na sampavedheyya.|| ||</p>

					<p class="f4">Atha uttarāya ce pi disāya āgaccheyya bhūsā vātavuṭṭha,||<br />
					n'eva taṃ saṅkampeyya,||<br />
					na sampakampeyya,||<br />
					na sampavedheyya.|| ||</p>

					<p class="f4">Atha dakkhiṇāya ce pi disāya āgacchayya bhūsā vāta-vuṭṭhi,||<br />
					n'eva taṃ saṅkampeyya,||<br />
					na sampakampeyya,||<br />
					na sampavedheyya.|| ||</p>

					<p class="f4">Evam eva kho bhante,||<br />
					evaṃ sammā-vimutta-cittassa bhikkhuno||<br />
					bhūsā ce pi cakkhu-viññeyyā rūpā cakkhussa apātham āga-c-chanti,||<br />
					nev'assa cittaṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Bhūsā ce pi sota-viññeyyā saddā sotassa apātham āga-c-chanti,||<br />
					nev'assa citataṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Bhusā ce pi ghāna viññeyyā gandhā ghānassa apātham āga-c-chanti,||<br />
					nev'assa cittaṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Bhūsā ce pi jivhā-viññeyyā rasā jivhassa apātham āga-c-chanti,||<br />
					nev'assa cittaṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati.|| ||</p>

					<p class="f4">Bhūsā ce pi kāya-viññeyyā poṭṭhabbā kāyassa apātham āga-c-chanti,||<br />
					nev'assa cittaṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayañ c'assānupassati ti.|| ||</p>

					<p class="f4">Bhūsā ce pi mano-viññeyyā dhammā manassa āpātham āga-c-chanti,||<br />
					nev'assa cittaṃ pariyādiyanti.|| ||</p>

					<p class="f4">Amissīkatam ev'assa cittaṃ hoti,||<br />
					ṭhitaṃ āneñja-p-pattaṃ,||<br />
					vayaṃ vayañ c'assānupassati.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

							<p class="f4 in2">Nekkhammaṃ adhimuttassa pavivekañ ca cetaso||<br />
							Avyāpajjh-ā-dhimuttassa upādāna-k-khayassa ca.|| ||</p>

							<p class="f4 in2">Taṇha-k-khay-ā-dhimuttassa asa-m-mohañ ca cetaso||<br />
							Disvā āyatan'uppādaṃ sammā-cittaṃ vimuccati.|| ||</p>

							<p class="f4 in2">Tassa sammā-vimuttassa santa-cittassa bhikkhuno||<br />
							Katassa paticayo n'atthi karaṇīyaṃ na vijjati.|| ||</p>

							<p class="f4 in2"><a id="pg379"><span class="f2 g"><b>[379]</b></span></a> Selo yathā eka-ghano vātena na samīrati||<br />
							Evaṃ rūpā rasā saddā gandhā phassā ca kevalā.|| ||</p>

							<p class="f4 in2">Iṭṭhā dhammā aniṭṭhā ca na p-pavedhenti tādino.||<br />
							Ṭhitaṃ cittaṃ vippavimuttaṃ, vayaṃ c'assānupassatī, ti.</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>