<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Sixes, Sutta 32. A deva visits the Buddha and tells him of six things that lead to a bhikkhu not falling away." />
<title>AN 6 32: Paṭhama Aparihāna Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Chakka-Nipāta<br />
					IV: Devatā-Vagga</h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p32">Sutta 32</a></h4>

					<h1>Paṭhama Aparihāna Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg330"><span class="f2 g"><b>[330]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.032.hare.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati||<br />
					Jetavane Anāthapiṇḍikassa ārāme.|| ||</p>

					<p class="f4">2. Atha kho aññatarā devatā abhikkantāya rattiyā abhikkanta-vaṇṇā kevala-kappaɱ Jetavanaɱ obhāsetvā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhitā kho sā devatā Bhagavantaɱ etad avoca:|| ||</p>

					<p class="f4">"Cha yime bhante dhammā bhikkhuno aparihānāya saŋvattanti.|| ||</p>

					<p class="f4">Katame cha?|| ||</p>

					<p class="f4">Satthu-gāravatā,||<br />
					Dhamma-gāravatā,||<br />
					Sangha-gāravatā,||<br />
					sikkhā-gāravatā,||<br />
					appamāda-gāravatā,||<br />
					paṭisanthāra-gāravatā.|| ||</p>

					<p class="f4">Ime kho bhante cha dhammā bhikkhuno aparihānāya saŋvattanti."|| ||</p>

					<p class="f4">Idam avoca sā devatā.|| ||</p>

					<p class="f4">Samanuñño Satthā ahosi.|| ||</p>

					<p class="f4">Atha kho sā devatā,||<br />
					samanuñño me Satthā, ti||<br />
					Bhagavantaɱ abhivādetvā padakkhiṇaɱ katvā tatth'ev'antara-dhāyī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho Bhagavā tassā rattiyā accayena bhikkhū āmantesi:|| ||</p>

					<p class="f4">Imaɱ bhikkhave rattiɱ aññatarā devatā abhikkantāya rattiyā abhikkanta vaṇṇā kevala-kappaɱ Jetavanaɱ obhāsetvā yen'āhaɱ ten'upasankami.|| ||</p>

					<p class="f4">Upasaŋkamitvā maɱ abhivādetvā eka-m-antaɱ aṭṭhāsi.|| ||</p>

					<p class="f4">Eka-m-antaɱ ṭhitā kho bhikkhave sā devatā maɱ etad avoca:|| ||</p>

					<p class="f4">"Chayime bhante dhammā bhikkhuno aparihānāya saŋvattanti.|| ||</p>

					<p class="f4">Katame cha?|| ||</p>

					<p class="f4">Satthu-gāravatā,||<br />
					Dhamma-gāravatā,||<br />
					Sangha-gāravatā,||<br />
					sikkhā-gāravatā,||<br />
					appamāda-gāravatā,||<br />
					paṭisanthāra-gāravatā.|| ||</p>

					<p class="f4"><a id="pg331"><span class="f2 g"><b>[331]</b></span></a> Ime kho bhante cha dhammā bhikkhuno aparihānāya saŋvattantiti."|| ||</p>

					<p class="f4">Idam avoca bhikkhave sā devatā,||<br />
					idaɱ vatvā maɱ abhivādetvā padakkhiṇaɱ katvā tatth'ev'antara-dhāyī ti.</p>

					      <p class="f4 in2">Satthu garu dhamma-garu saŋghe ca tibba-gāravo,||<br />
							Appamāda garu bhikkhu paṭisanthāra-gāravo,||<br />
							Abhabbo parihānāya Nibbānass'eva santiketi.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>