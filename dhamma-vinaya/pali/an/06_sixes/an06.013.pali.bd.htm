<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Sixes, Sutta 13. The Buddha, by six different means, teaches how to achieve freedom of heart, how to recognize the presence or absense of freedom of heart, and how to advise someone who erroneously believes he has achieved freedom of heart." />
<title>AN 6 13: Nissāraṇīya Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Chakka-Nipāta<br />
					II: Sārāṇīya-Vagga</i></h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p13">Sutta 13</a></h4>

					<h1>Nissāraṇīya Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg290"><span class="f2 g"><b>[290]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.013.hare.pts.htm#p1">pts</a>][<a href="../../../../dhamma-vinaya/ati/an/06_sixes/an06.013.than.ati.htm#p1">than</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati||<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Cha yimā bhikkhave nissāraṇīyā dhātuyo.|| ||</p>

					<p class="f4">Katamā cha?|| ||</p>

					<p class="f4">Idha, bhikkhave, bhikkhu evaṃ vadeyya:|| ||</p>

					<p class="f4">"Mettā hi kho me ceto vimutti bhāvitā bahulī-katā yānī-katā vatthu-katā anuṭṭhitā paricitā susamāraddhā,||<br />
					atha ca pana me vyāpādo cittaṃ pariyādāya tiṭṭhatī" ti.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca,||<br />
					mā Bhagavantaṃ abbh'ācikkhi.|| ||</p>

					<p class="f4">Na hi sādhu Bhagavato abbha-k-khānaṃ.|| ||</p>

					<p class="f4">Na hi Bhagavā evaṃ vadeyya.|| ||</p>

					<p class="f4">Aṭṭhāname taṃ āvuso anavakāso yaṃ mettāya ceto-vimuttiyā bhāvitāya bahulī-katāya yānī-katāya vatthu-katāya anuṭṭhitāya paricitāya susamāraddhāya,||<br />
					atha ca <a id="pg291"><span class="f2 g"><b>[291]</b></span></a> panassa vyāpādo cittaṃ pariyādāya ṭhassatī ti||<br />
					n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso vyāpādassa||<br />
					yad idaṃ mettā-ceto-vimutti" ti.|| ||</p>

					<p class="ctr c">&#9632;</p>

					<p class="f4">(2) Idha pana bhikkhave bhikkhū evaṃ vadeyya:|| ||</p>

					<p class="f4">"Karuṇā hi kho me ceto-vimutti bhāvitā bahulī-katā yānī-katā vatthu-katā anuṭṭhitā paricitā susamāraddhā,||<br />
					atha va pana me vihesā cittaṃ pariyādāya tiṭṭhatī" ti.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca.|| ||</p>

					<p class="f4">Mā Bhagavantaṃ abbh'ācikkhi,||<br />
					na hi sādhu Bhagavato abbha-k-khānaṃ,||<br />
					na hi Bhagavā evaṃ vadeyya.|| ||</p>

					<p class="f4">Aṭṭhāname taṃ āvuso anavakāso yaṃ karuṇāya ceto-vimuttiyā bhāvitāya bahulī-katāya yānī-katāya vatthu-katāya anuṭṭhitāya paricitāya susamāraddhāya,||<br />
					atha ca panassa vihesā cittaṃ pariyādāya ṭhassati,||<br />
					ti n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso vihesā,||<br />
					yad idaṃ karuṇā ceto-vimutti" ti.|| ||</p>

					<p class="ctr c">&#9632;</p>

					<p class="f4">(3) Idha pana bhikkhave bhikkhu evaṃ vadeyya:|| ||</p>

					<p class="f4">"Muditā hi kho me ceto-vimutti bhāvitā bahulī-katā yānī-katā vatthu-katā anuṭṭhitā paricitā susamāraddhā,||<br />
					atha ca pana me arati cittaṃ pariyādāya tiṭṭhatī" ti.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca,||<br />
					mā Bhagavantaṃ abbh'ācikkhi,||<br />
					na hi sādhu Bhagavato abbha-k-khānaṃ,||<br />
					na hi Bhagavā evaṃ vadeyya.|| ||</p>

					<p class="f4">Aṭṭhāname taṃ āvuso anavakāso yaṃ muditāya ceto-vimuttiyā bhāvitāya bahulī-katāya yānī-katāya vatthu-katāya anuṭṭhītāya paricitāya susamāraddhāya,||<br />
					atha ca panassa arati cittaṃ pariyādāya ṭhassati,||<br />
					ti n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso aratiyā||<br />
					yad idaṃ muditā ceto-vimutti" ti.|| ||</p>

					<p class="ctr c">&#9632;</p>

					<p class="f4">(4) Idha pana bhikkhu evaṃ vadeyya:|| ||</p>

					<p class="f4">"Upekkhā hi kho me ceto-vimutti bhāvitā bahulī-katā yānī-katā vatthu-katā anuṭṭhitā paricitā susamāraddhā,||<br />
					atha ca pana me rāgo cittaṃ pariyādāya tiṭṭhatī" tī.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca,||<br />
					mā Bhagavantaṃ abbh'ācikkhi,||<br />
					na hi sādhu Bhagavato abbha-k-khānaṃ,||<br />
					na hi Bhagavā evaṃ vadeyya.|| ||</p>

					<p class="f4">Aṭṭhāname taṃ āvuso anavakāso yaṃ upekkhāya ceto-vimuttiyā bhāvitāya bahulī-katāya yānī-katāya vatthu-katāya anuṭṭhitāya paricitāya <a id="pg292"><span class="f2 g"><b>[292]</b></span></a> susamāraddhāya,||<br />
					atha ca panassa rāgo cittaṃ pariyādāya ṭhassatī,||<br />
					tī n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso rāgassa||<br />
					yad idaṃ upekkhā-ceto-vimuttī" tī.|| ||</p>

					<p class="ctr c">&#9632;</p>

					<p class="f4">(5) Idha pana bhikkhave bhikkhū evaṃ vadeyya.|| ||</p>

					<p class="f4">"Animittā hi kho me ceto-vimutti bhāvitā bahulī-katā yānī-katā vatthu-katā anuṭṭhitā paricitā susamāraddhā,||<br />
					atha ca pana me nimittānusārī viññāṇaṃ hotī" ti.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca mā Bhagavantaṃ abbhāvikkhi.|| ||</p>

					<p class="f4">Na hi sādhu Bhagavato abbha-k-khānaṃ,||<br />
					na hi Bhagavā evaṃ vadeyya.|| ||</p>

					<p class="f4">'Aṭṭhāname taṃ āvuso anavakāso yaṃ animittāya ceto-vimuttiyā bhāvitāya bahulī-katāya yānī-katāya vatthu-katāya anuṭṭhitāya paricitāya susamāraddhāya,||<br />
					atha ca panassa nimittānusārī viññāṇaṃ bhavissatī' tī||<br />
					n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso sabba-nimittānaṃ||<br />
					yad idaṃ animittā ceto-vimuttī" ti.|| ||</p>

					<p class="ctr c">&#9632;</p>

					<p class="f4">(6) Idha pana bhikkhave bhikkhū evaṃ vadeyya:|| ||</p>

					<p class="f4">"Asmī ti kho me vigataṃ,||<br />
					ayamaham asmiti ca na samanupassāmi,||<br />
					atha ca pana me vicikicchā-kathaṃ-kathā-sallaṃ cittaṃ pariyādāya tiṭṭhatī" ti.|| ||</p>

					<p class="f4">So 'mā h'evan' ti'ssa vacanīyo:|| ||</p>

					<p class="f4">"Mā āyasmā evaṃ avaca,||<br />
					mā Bhagavantaṃ abbh'ācikkhi,||<br />
					na hi sādhu Bhagavato abbha-k-khānaṃ,||<br />
					na hi Bhagavā evaṃ vadeyya.|| ||</p>

					<p class="f4">Aṭṭhāna me taṃ āvuso anavakāso yaṃ asmī ti vigate ayamahamasmī ti ca na samanupassato,||<br />
					atha ca panassa vicikicchā-kathaṃ-kathā-sallaṃ cittaṃ pariyādāya ṭhassatī,||<br />
					ti n'etaṃ ṭhānaṃ vijjati.|| ||</p>

					<p class="f4">Nissaraṇaṃ h'etaṃ āvuso vicikicchā-kathaṃ-kathā-salla||<br />
					yad idaṃ asmī ti mānasamūgghāto" ti.|| ||</p>

					<p class="f4">Ime kho bhikkhave cha nissāraṇīyā dhātuyo' ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>