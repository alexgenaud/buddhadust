<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Sixes, Sutta 17. The Buddha attempts to inspire some novices to wakefulness by way of numerous examples of the energicic characteristics of great men." />
<title>AN 6 17: Kusala Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Chakka-Nipāta<br />
					II: Sārāṇīya-Vagga</h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p17">Sutta 17</a></h4>

					<h1>Kusala Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg298"><span class="f2 g"><b>[298]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.017.hare.pts.htm#p1">pts</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Jetavane Anāthapiṇḍikassa ārāme.|| ||</p>

					<p class="f4">Atha kho Bhagavā sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Āyasmā pi kho Sāriputto sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Āyasmā pi kho Mahā Moggallāno sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaɱkamitvā Bhagavantaɱ <a id="pg299"><span class="f2 g"><b>[299]</b></span></a> abhivādetvā eka-m-antaɱ nisīdī.|| ||</p>

					<p class="f4">Āyasmā pi kho Mahā Kaccāyano sayanhasamayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdī.|| ||</p>

					<p class="f4">Āyasmā pi kho Mahā Koṭṭhito sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisidi.|| ||</p>

					<p class="f4">Āyasmā pi kho Mahā Cundo sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdī.|| ||</p>

					<p class="f4">Āyasmā pi kho Mahā Kappino sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdī.|| ||</p>

					<p class="f4">Āyasmā pi kho Anuruddho sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdī.|| ||</p>

					<p class="f4">Āyasmā pi kho Revato sāyaṇha-samayaɱ patisallānā vuṭṭhito yen'upaṭṭhāna-sālā ten'upasankamī.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Āyasmā pi kho Ānando sāyaṇha-samayaɱ patisallānā vuṭṭhito yen'upaṭṭhāna-sālā ten'upasankami.|| ||</p>

					<p class="f4">Upasaɱkamitvā Bhagavantaɱ abhivādetvā eka-m-antaɱ nisīdī.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Atha kho Bhagavā bahu-d-eva rattiɱ nisajjāya vītināmetvā uṭṭhāy āsanā vihāraɱ pāvisi.|| ||</p>

					<p class="f4">Te pi kho āyasmanto acira-pakkantassa Bhagavato uṭṭhāy āsanā yathāvihāraɱ agamaɱsu.|| ||</p>

					<p class="f4">Ye pana tattha bhikkhū navā acira-pabba-jitā ādhunāgatā imaɱ Dhamma-Vinayaɱ,||<br />
					te yāva suriyuggamanā kākacchamānā supiɱsu.|| ||</p>

					<p class="ctr c">&#9632;</p>

					<p class="f4">Addasā kho Bhagavā dibbena cakkhunā visuddhena atikkanta-mānusa-kena te bhikkhū yāva suriyuggamanā kākacchamāne supante.|| ||</p>

					<p class="f4">Disvā yen'upaṭṭhāna-sālā ten'upasankamī.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Nisajja kho Bhagavā te bhikkhū āmantesi:|| ||</p>

					<p class="f4">"Kahaɱ nu kho bikkhave Sāriputto,||<br />
					kahaɱ Mahā Moggallāno,||<br />
					kahaɱ Mahā Kassapo,||<br />
					kahaɱ Mahā Kaccāyano,||<br />
					kahaɱ Mahā Koṭṭhito,||<br />
					kahaɱ Mahā Cundo,||<br />
					kahaɱ Mahā Kappino,||<br />
					kahaɱ Anuruddho,||<br />
					kahaɱ Revato,||<br />
					kahaɱ Ānando,||<br />
					kahaɱ nu kho te bikkhave therā sāvakā gatā" ti?|| ||</p>

					<p class="ctr c">&#9632;</p>

					<p class="f4">Te pi kho bhante āyasmanto acira-pakkantassa Bhagavato uṭṭhāy āsanā yathāvihāraɱ agamaɱsūti.|| ||</p>

					<p class="ctr c">&#9632;</p>

					<p class="f4">Tena no tumhe bikkhave therā,||<br />
					bhikkhū navā yāva suriyass'uggamanā kākacchamānā supatha.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ vā:|| ||</p>

					<p class="f4">'Rājā khattiyo muddhā-vasitto yāva-datthaɱ <a id="pg300"><span class="f2 g"><b>[300]</b></span></a> seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ rajjaɱ kārento jana-padassa vā piyo manāpo' ti?|| ||</p>

					<p class="f4">"No h'etaɱ bhante".|| ||</p>

					<p class="f4">"Sādhu bikkhave, mayā pi kho etaɱ bikkhave n'eva diṭṭhaɱ na sutaɱ:|| ||</p>

					<p class="f4">'Rājā khattiyo muddhā-vasitto
					yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ rajjaɱ kārento jana-padassa vā piyo manāpo' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ vā:|| ||</p>

					<p class="f4">'Raṭṭhiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pūga-gāmaṇikattaɱ kārento pūgassa va piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ:|| ||</p>

					<p class="f4">'Raṭṭhiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pūga-gāmaṇikattaɱ kārento pūgassa va piyo manāpo' ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ vā:|| ||</p>

					<p class="f4">'Pettaniko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pettanikaɱ kārento piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ vā:|| ||</p>

					<p class="f4">'Pettaniko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pettanikattaɱ kārento pettani-kassa vā piyo manāpo' ti?|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ vā:|| ||</p>

					<p class="f4">'Senāya yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ senāpatikattaɱ kārento senāpati-kassa piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ vā:|| ||</p>

					<p class="f4">'Senāya yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ snopatikattaɱ kārento senāpati-kassa vā piyo manāpo' ti?|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ:|| ||</p>

					<p class="f4">'Senāpatiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ senāpatikattaɱ kārento senāpati-kassa piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ:|| ||</p>

					<p class="f4">'Senāpatiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ senāpatikattaɱ kārento senāpati-kassa vā piyo manāpo' ti?|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ vā:|| ||</p>

					<p class="f4">'Gāma-gāmaṇiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ gāma-gāmaṇi-kattaɱ kārento gāmagāmaṇikassa vā piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ:|| ||</p>

					<p class="f4">'Gāma-gāmaṇiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ gāmagāmanikattaɱ kārento gāmagāmanikassa vā piyo manāpo' ti?|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ:|| ||</p>

					<p class="f4">'Pūga-gāmaṇiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pūga-gāmaṇikattaɱ kārento pūgassa vā piyo manāpo' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na sutaɱ vā:|| ||</p>

					<p class="f4">'Pūga-gāmaṇiko yāva-datthaɱ seyya-sukhaɱ phassa-sukhaɱ middha-sukhaɱ anuyutto viharanto yāva-jīvaɱ pūga-gāmaṇikattaɱ kārento pūgassa vā piyo manāpo" ti.|| ||</p>

					<p class="ctr c">&#9632;</p>

					<p class="f4">Taɱ kiɱ maññatha bikkhave api nu tumhehi diṭṭhaɱ vā sutaɱ:|| ||</p>

					<p class="f4">'Samaṇo vā brāhmaṇo vā yāva-datthaɱ seyya-sukhaɱ phassa-sukhaɱ middha-sukhaɱ anuyutto indriyesu agutta-dvāro bhojane amattaññu jāgariyaɱ ananuyutto avipassako kusalānaɱ dhammānaɱ pubba-ratt-ā-pararattaɱ bodha-pakkhiyānaɱ dhammānaɱ bhāvan-ā-nuyogaɱ ananuyutto āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharanto' ti?|| ||</p>

					<p class="f4">No h'etaɱ bhante.|| ||</p>

					<p class="f4">Sādhu bikkhave, mayā pi kho etaɱ bikkhave n'eva diṭṭhaɱ na <a id="pg301"><span class="f2 g"><b>[301]</b></span></a> sutaɱ|| ||</p>

					<p class="f4">"Samaṇo vā brāhmaṇo vā yāva-datthaɱ seyya-sukhaɱ phassa-sukhaɱ middha-sukhaɱ anuyutto indriyesu agutta-dvāro bhojane amatt'aññū jāgariyaɱ ananuyutto avipassako kusalānaɱ dhammānaɱ pubba-ratt-ā-pararattaɱ bodha-pakkhiyānaɱ dhammānaɱ bhāvan-ā-nuyogaɱ ananuyutto āsavānaɱ khayā anāsavaɱ ceto-vimuttiɱ paññā-vimuttiɱ diṭṭhe'va dhamme sayaɱ abhiññā sacchi-katvā upasampajja viharanto' ti.|| ||</p>

					<p class="f4">Tasmā ti ha bikkhave evaɱ sikkhitabbaɱ:|| ||</p>

					<p class="f4">"Indriyesu gutta-dvārā bhavissāma bhojane mattaññuno jāgariyaɱ anuyuttā vipassakā kusalānaɱ dhammānaɱ pubba-ratt-ā-pararattaɱ bodha-pakkhiyānaɱ dhammānaɱ bhāvan-ā-nuyogaɱ anuyuttā viharissāmā" ti.|| ||</p>

					<p class="f4">Evaɱ hi vo bikkhave sikkhitabban" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>