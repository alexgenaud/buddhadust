<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Aṅguttara Nikāya, Sixes: 40. Venerable Kimbila asks about the factors involved in the longevity of the Dhamma. Gotama gives him six reasons the True Dhamma will not last long and six reasons it will last long." />
<meta name="keywords" content="Kimbila, Sad'Dhamma, respect for the Dhamma">
<title>AN 6 40: Kimbila Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					Chakka Nipāta<br />
					IV. Devatā Vagga</h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p40">Sutta 40</a></h4>

					<h1>Kimbila Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg339"><span class="f2 g"><b>[339]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.040.hare.pts.htm#p1">pts</a>]</span> E<span class="fp2">VAṂ</span> M<span class="fp2">E</span> S<span class="fp2">UTAṂ.</span>|| ||</p>

					<p class="f4">Ekaɱ samayaɱ Bhagavā Kimbilāyaɱ viharati, Veḷuvane.|| ||</p>

					<p class="f4">Atha kho āyasmā Kimbilo yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā kimbilo Bhagavantaɱ etad avoca:|| ||</p>

					<p class="f4"><a id="pg340"><span class="f2 g"><b>[340]</b></span></a> 2. 'Ko nu kho bhante hetu,||<br />
					ko paccayo,||<br />
					yena Tathāgate parinibbute Sad'Dhammo na cira-ṭ-ṭhitiko hotī' ti?|| ||</p>

					<p class="f4">3. Idha Kimbila, Tathāgate parinibbute bhikkhu bhikkhuṇiyo upāsakā upāsikāyo||<br />
					Satthari agāravā viharanti appatissā,||<br />
					Dhamme agāravā viharanti appatissā,||<br />
					Saṅghe agāravā viharanti appatissā,||<br />
					sikkhāya āgāravā viharanti appatissā,||<br />
					appamāde agāravā viharanti appatissā,||<br />
					paṭisānthāre agāravā viharanti appatissā.|| ||</p>

					<p class="f4">Ayaɱ kho Kimbila hetu, ayaɱ paccayo yena Tathāgate parinibbute Sad'Dhammo na cira-ṭ-ṭhitiko hoti.|| ||</p>

					<p class="f4">'Ko pana bhante hetu,||<br />
					ko paccayo,||<br />
					yena Tathāgate parinibbute Sad'Dhammo cira-ṭ-ṭhitiko hotī' ti?|| ||</p>

					<p class="f4">Idha Kimbila Tathāgate parinibbute bhikkhū bhikkhūṇiyo upāsakā upāsikāyo||<br />
					Satthari sagāravā viharanti sappatissā,||<br />
					Dhamme sagāravā viharanti sappatissā,||<br />
					Saṅghe sagāravā viharanti sappatissā,||<br />
					sikkhāya sagāravā viharanti sappatissā,||<br />
					appamāde sagāravā viharanti sappatissā,||<br />
					paṭisanthāre sagāravā viharanti sappatissā.|| ||</p>

					<p class="f4">Ayaɱ kho Kimbila, hetu,||<br />
					ayaɱ paccayo,||<br />
					yena Tathāgate parinibbute Sad'Dhammo cira-ṭ-ṭhitiko hotī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>