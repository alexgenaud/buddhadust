<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Sixes, Sutta 37. The three elements on the part of the giver and the three elements on the part of the receiver that go into the making of a gift of incalculably rich results." />
<title>AN 6 37: Jaḷaṇga-Dāna Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					Chakka Nipāta<br />
					IV. Devatā Vagga</i></h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p37">Sutta 37</a></h4>

					<h1>Jaḷaṇga-Dāna Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg336"><span class="f2 g"><b>[336]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.037.hare.pts.htm#p1">pts</a>][<a href="../../../../dhamma-vinaya/ati/an/06_sixes/an06.037.than.ati.htm#p1">than</a>]</span> Ekaṃ samayaṃ Bhagavā Sāvatthiyaṃ viharati Jetavane Anāthapiṇḍikassa ārāme.|| ||</p>

					<p class="f4">Tena kho pana samayena Veḷukaṇḍakī Nandamātā upāsikā Sāriputta-Moggallāna pamukhe bhikkhu-saṇghe chaḷ-aṇga-samannā-gataṃ dakkhiṇaṃ patiṭṭhapeti.|| ||</p>

					<p class="f4">Addasā kho Bhagavā dibbena cakkhunā visuddhena atikkanta-mānusakena Veḷukaṇḍakiṃ Nandamātaraṃ upāsikaṃ Sāriputta-Moggallāna pamukhe bhikkhu-saṇghe chaḷ-aṇga-samannā-gataṃ dakkhiṇaṃ patiṭṭhāpentiṃ.|| ||</p>

					<p class="f4">Disvā bhikkhū āmantesi:|| ||</p>

					<p class="f4">"Esā bhikkhave Veḷukaṇḍakī Nandamātā upāsikā Sāriputta-Moggallānapamukhe bhikkhu-saṇghe chaḷ-aṇga-samannā-gataṃ dakkhiṇaṃ patiṭṭhāpeti.|| ||</p>

					<p class="f4">Kathañ ca bhikkhave chaḷ-aṇga-samannā-gatā dakkhiṇā hoti?|| ||</p>

					<p class="f4">2. Idha, bhikkhave, dāyakassa tīṇ'aṇgāni honti.|| ||</p>

					<p class="f4">Paṭiggāhakānaṃ tīṇ'aṇgāni.|| ||</p>

					<p class="f4">Katamāni dāyakassa tīṇ'aṇgāni?|| ||</p>

					<p class="f4">Idha, bhikkhave, dāyako pubb'eva dānā sumano hoti,||<br />
					dadaṃ cittaṃ pasādeti,||<br />
					datvā atta-mano hoti.|| ||</p>

					<p class="f4">Imāni dāyakassa tīṇ'aṇgāni.|| ||</p>

					<p class="f4">Katamāni paṭiggāhakānaṃ tīṇ'aṇgāni?|| ||</p>

					<p class="f4">Idha, bhikkhave, paṭiggāhakā vīta-rāgā vā honti rāga-vinayāya vā paṭipannā.|| ||</p>

					<p class="f4">Vītadosā vā honti dosa-vinayāya vā paṭipannā.|| ||</p>

					<p class="f4">Vītamohā vā honti moha-vinayāya vā paṭipannā.|| ||</p>

					<p class="f4">Imāni paṭiggāhakānaṃ tīṇ'aṇgāni.|| ||</p>

					<p class="f4">Iti dāyakassa tīṇ'aṇgāni,||<br />
					paṭiggākānaṃ tīṇ'aṇgāni.|| ||</p>

					<p class="f4">Evaṃ kho bhikkhave chaḷ-aṇga-samannā-gatā dakkhiṇā hoti.|| ||</p>

					<p class="f4">3. Evaṃ chaḷ-aṇga-samannā-gatāya bhikkhave dakkhiṇāya na sukaraṃ puññassa pamāṇaṃ gahetuṃ|| ||</p>

					<p class="f4">"Ettako puññ-ā-bhisando kusal-ā-bhisando sukhass'āhāro sovaggiko sukha-vipāko sagga-saṃvaṭṭa-niko iṭṭhāya kantāya manāpāya hitāya sukhāya saṃvaṭṭatī" ti.|| ||</p>

					<p class="f4">Atha kho asaṇkheyyo appameyyo mahā puñña-k-khandho tv'eva saṇkhaṃ gacchati.|| ||</p>

					<p class="f4">Seyyathā pi, bhikkhave, mahā-samudde na sukaraṃ udakassa pamā- <a id="pg337"><span class="f2 g"><b>[337]</b></span></a> ṇaṃ gahetuṃ.|| ||</p>

					<p class="f4">"Ettakāni udak'āḷhakānī", ti vā,||<br />
					"ettakāni udak'āḷhaka-satānī," ti vā,||<br />
					"ettakāni udak'āḷhaka-sahassānī," ti vā||<br />
					"ettakāni udak'āḷhakasata-sahassānī" ti vā.|| ||</p>

					<p class="f4">Atha kho asaṇkheyyo appameyyo,||<br />
					mahā-udaka-k-khandho tv'eva saṇkhaṃ gacchati.|| ||</p>

					<p class="f4">Evam'eva kho bhikkhave evaṃ chaḷ-aṇga-samannā-gatāya dakkhiṇāya na sukaraṃ puññassa pamāṇaṃ gahetuṃ:|| ||</p>

					<p class="f4">"Ettako puññ-ā-bhisando kusal-ā-bhisando sukhass'āhāro sovaggiko sukha-vipāko sagga-saṃvaṭṭa-niko iṭṭhāya kantāya manāpāya hitāya sukhāya saṃvaṭṭatī" ti.|| ||</p>

					<p class="f4">Atha kho asaṇkheyyo appameyyo||<br />
					mahā-puñña-k-khandho tv'eva saṇkhaṃ gacchatī" ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4 ctr">Pubb'eva dānā sumano, dadaṃ cittaṃ pasādaye,||<br />
					datvā atta-mano hoti: esā yaññassa sampadā.|| ||</p>

					<p class="f4 ctr">Vītarāgā vīta-dosā vīta-mohā anāsavā,||<br />
					khettaṃ yaññassa sampannaṃ saññatā brahma-cārayo.|| ||</p>

					<p class="f4 ctr">Sayaṃ ācamayitvāna datvā sakehi pāṇīhi,||<br />
					attato parato ceso yañño hoti maha-p-phalo.|| ||</p>

					<p class="f4 ctr">Evaṃ yajitvā medhāvī saddho muttena cetasā,||<br />
					avyāpajjhaṃ sukhaṃ lokaṃ paṇḍito upapajjatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>