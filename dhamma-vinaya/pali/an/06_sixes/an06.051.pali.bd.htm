<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Sixes, Sutta 51. Ānanda speaks with Sāriputta about hearing new doctrines, retaining and maintaining previously learned and understood doctrines and learning the unknown." />
<title>AN 6 51: Ānanda Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					Chakka Nipāta<br />
					V. Dhammika Vagga</h4>

					<h4 class="ctr"><a href="../../../../backmatter/indexes/sutta/an/idx_06_chakkanipata.htm#p51">Sutta 51</a></h4>

					<h1>Ānanda Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg361"><span class="f2 g"><b>[361]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/06_sixes/an06.051.hare.pts.htm#p1">pts</a>][<a href="../../../../dhamma-vinaya/ati/an/06_sixes/an06.051.than.ati.htm#p1">than</a>]</span> Sāvatthi nidānaɱ|| ||</p>

					<p class="f4">Atha kho āyasmā Ānando yen'āyasmā Sāriputto ten'upasankami.|| ||</p>

					<p class="f4">Upasaŋkamitvā āyasmatā Sāriputtena saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vitisāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho āyasmā Ānando āyasmantaɱ Sāriputtaɱ etad avoca.|| ||</p>

					<p class="f4">2. "Kittāvatā nu kho āvuso Sāriputta bhikkhu a-s-sutañ c'eva dhammaɱ suṇāti,||<br />
					sutā c'assa dhammā na sammosaɱ gacchanti,||<br />
					ye c'assa dhammā pubbe cetasā samphuṭṭha-pubbā,||<br />
					te ca samud'ācaranti,||<br />
					aviññātañ ca vijānātī" ti?|| ||</p>

					<p class="f4">"Āyasmā kho Ānando bahū-s-suto,||<br />
					paṭibhātu āyasmantaɱ yeva Ānandan" ti.|| ||</p>

					<p class="f4">"Tena h'āvuso Sāriputta suṇāhi,||<br />
					sādhukaɱ mana-sikarohi,||<br />
					bhāsissāmī" ti.|| ||</p>

					<p class="f4">"Evaɱ āvuso" ti kho āyasmā Sāriputto āyasmato Ānandassa paccassosi.|| ||</p>

					<p class="f4">Āyasmā Ānando etad avoca:|| ||</p>

					<p class="f4">3. "Idh'āvuso Sāriputta bhikkhu dhammaɱ pariyāpuṇāti:||<br />
					suttaɱ geyyaɱ veyyā-karaṇaɱ gāthaɱ udānaɱ iti-vuttakaɱ jātakaɱ abbūta-dhammaɱ vedallaɱ.|| ||</p>

					<p class="f4">Yathā-sutaɱ yathā-pariyattaɱ dhammaɱ vitthārena paresaɱ deseti.|| ||</p>

					<p class="f4">Yathā-sutaɱ yathā-pariyattaɱ dhammaɱ vitthārena paresaɱ vāceti.|| ||</p>

					<p class="f4">Yathā-sutaɱ yathā-pariyattaɱ dhammaɱ vitthārena sajjhāyaɱ karoti.|| ||</p>

					<p class="f4">Yathā-sutaɱ yathā-pariyattaɱ dhammaɱ cetasā anuvitakkoti,||<br />
					anuvicāreti,||<br />
					manas-ā-nupekkhati.|| ||</p>

					<p class="f4">Yasmiɱ āvāse therā bhikkhu viharanti bahu-s-sutā āgatāgamā dhamma-dharā vinaya-dharā mātikā-dharā,||<br />
					tasmiɱ āvāse vassaɱ upeti.|| ||</p>

					<p class="f4">Te kālena kālaɱ upasankamitvā paripūcchati paripañhati:|| ||</p>

					<p class="f4">'Idaɱ bhante kathaɱ||<br />
					imassa kvattho', ti?|| ||</p>

					<p class="f4">Tassa te āyasmanto avivaṭañ c'eva vivaranti,||<br />
					anuttānīkatañ ca uttānīkarenti.|| ||</p>

					<p class="f4">Aneka-vihitesu ca kaŋkhaṭṭhānīyesu dhammesu kaŋkhaɱ paṭivinodenti.|| ||</p>

					<p class="f4">Ettāvatā kho <a id="pg362"><span class="f2 g"><b>[362]</b></span></a> āvuso Sāriputta bhikkhu a-s-sutañ c'eva dhammaɱ suṇāti.|| ||</p>

					<p class="f4">Sutā c'assa dhammā na sammosaɱ gacchanti.|| ||</p>

					<p class="f4">Ye c'assa dhammā pubbe cetasā samphuṭṭha-pubbā,||<br />
					te ca samud'ācaranti,||<br />
					aviññātañ ca vijānātī" ti.|| ||</p>

					<p class="f4">4. "Acchariyaɱ āvuso,||<br />
					abbhutaɱ āvuso,||<br />
					yāva su-bhāsitamidaɱ āyasmatā Ānandena.|| ||</p>

					<p class="f4">Imehi ca mayaɱ chahi dhammehi samannāgataɱ āyasmantaɱ Ānandaɱ dhārema".|| ||</p>

					<p class="f4">5. "Āyasmā hi Ānando dhammaɱ pariyāpuṇāti:||<br />
					suttaɱ geyyaɱ veyyā-karaṇaɱ gāthaɱ udānaɱ iti-vuttakaɱ jātakaɱ abbhuta-dhammaɱ vedallaɱ.|| ||</p>

					<p class="f4">Āyasmā Ānando yathā-sutaɱ yathā-pariyattaɱ dhammaɱ vitthārena paresaɱ deseti.|| ||</p>

					<p class="f4">Āyasmā Ānando yathā-sutaɱ yathā-pariyattaɱ dhammaɱ vitthārena paresaɱ vāceti.|| ||</p>

					<p class="f4">Āyasmā Ānando yathā-sutaɱ yathā-pariyattaɱ dhammaɱ vitthārena sajjhāyaɱ karoti.|| ||</p>

					<p class="f4">Āyasmā Ānando yathā-sutaɱ yathā-pariyattaɱ dhammaɱ cetasā anuvitakketi,||<br />
					anuvicāreti,||<br />
					manas-ā-nupekkhati.|| ||</p>

					<p class="f4">Āyasmā Ānando yasmiɱ āvāse therā bhikkhū viharanti bahū-s-sutā āgatāgamā dhamma-dharā vinaya-dharā mātikā-dharā,||<br />
					tasmiɱ āvāse vassaɱ upeti.|| ||</p>

					<p class="f4">Te āyasmā Ānando, kālena kālaɱ upasankamitvā paripūcchati paripañhati:|| ||</p>

					<p class="f4">'Idaɱ bhante kathaɱ, imassa kvattho' ti?|| ||</p>

					<p class="f4">Te āyasmato Ānandassa avivaṭañ c'eva vivaranti,||<br />
					anuttānīkatañ ca uttānīɱ karonti,||<br />
					aneka-vihitesu ca kaŋkhaṭṭhānīyesu dhammesu kaŋkhaɱ paṭivinodentī" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>