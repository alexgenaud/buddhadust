<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Eights, Sutta 23. The lay follower Hatthaka of Alavi is spoken of as having seven wonders associated with him. Upon being told such he expresses concern as to whether laymen were present when it was said. Thereafter he is praised as haveing eight wonders associated with him, the eighth being modesty." />
<title>AN 8 23: Hatthaka Āḷavaka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					VIII. Aṭṭhaka Nipāta<br />
					III: Gahapati-Vagga</i></h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p23">Sutta 23</a></h4>

					<h1>Hatthaka Āḷavaka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.023.hare.pts.htm">pts</a>][<a href="../../../../dhamma-vinaya/ati/an/08_eights/an08.023.than.ati.htm#p1">than</a>][<a href="../../../../dhamma-vinaya/wp/an/08_eights/an08.023.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Āḷaviyaṃ viharati Aggāḷave cetiye.|| ||</p>

					<p class="f4">Tatra kho Bhagavā bhikkhū āmantesi:||<br />
					Bhikkhavo ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4"><a id="pg217"><span class="f2 g"><b>[217]</b></span></a> 2. Sattahi bhikkhave, acchariyehi abbhutehi dhammehi samannāgataṃ Hatthakaṃ Āḷavakaṃ dhāretha.|| ||</p>

					<p class="f4">Katamehi sattahi?|| ||</p>

					<p class="f4">3. Saddho bhikkhave, Hatthako Āḷavako,||<br />
					sīlavā bhikkhave, Hatthako Āḷavako,||<br />
					hirimā bhikkhave, Hatthako Āḷavako,||<br />
					ottapī bhikkhave, Hatthako Āḷavako,||<br />
					bahu-s-suto bhikkhave, Hatthako Āḷavako,||<br />
					cāgavā bhikkhave, Hatthako Āḷavako,||<br />
					paññavā bhikkhave, Hatthako Āḷavako.|| ||</p>

					<p class="f4">Imehi kho bhikkhave, sattahi acchariyehi abbhutehi dhammehi samannāgataṃ Hatthakaṃ Āḷavakaṃ dhārethā ti.|| ||</p>

					<p class="f4">Idam avoca Bhagavā.|| ||</p>

					<p class="f4">Idaṃ vatvā Sugato uṭṭhāy āsanā vihāraṃ pāvisi.|| ||</p>

					<p class="f4">4. Atha kho aññataro bhikkhu pubbaṇha-samayaṃ nivāsetvā patta-cīvaram ādāya yena Hatthakassa Āḷavakassa nivesanaṃ ten'upasaṅkami.|| ||</p>

					<p class="f4">Upasaṅkamitvā paññatte āsane nisīdi.|| ||</p>

					<p class="f4">Atha kho Hatthako Āḷavako yena so bhikkhu ten'upasaṅkami.|| ||</p>

					<p class="f4">Upasaṅkamitvā taṃ bhikkhuṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Hatthakaṃ Āḷavakaṃ so bhikkhu etad avoca:|| ||</p>

					<p class="f4">'Sattahi kho tvaṃ āvuso,||<br />
					acchariyehi abbhutehi dhammehi samannāgato Bhagavatā vyākato.|| ||</p>

					<p class="f4">Katamehi sattahi?|| ||</p>

					<p class="f4">Saddho bhikkhave, Hatthako Āḷavako,||<br />
					sīlavā bhikkhave, Hatthako Āḷavako,||<br />
					hirimā bhikkhave, Hatthako Āḷavako,||<br />
					ottapī bhikkhave, Hatthako Āḷavako,||<br />
					bahu-s-suto bhikkhave, Hatthako Āḷavako,||<br />
					cāgavā bhikkhave, Hatthako Āḷavako,||<br />
					paññavā bhikkhave, Hatthako Āḷavako.|| ||</p>

					<p class="f4">Imehi kho tvaṃ āvuso,||<br />
					sattahi acchariyehi abbhutehi dhammehi samannāgato Bhagavatā vyākatoti.|| ||</p>

					<p class="f4">'Kaccittha bhante,||<br />
					na koci gihī ahosi odātavasano' ti?|| ||</p>

					<p class="f4">'Na khottha Āvuso,||<br />
					koci gihī ahosi odātavasano' ti.|| ||</p>

					<p class="f4">Sādhu bhante,||<br />
					yadettha na koci gihī ahosi odātavasanoti.|| ||</p>

					<p class="f4">5. Atha kho so bhikkhu Hatthakassa Āḷavakassa nivesane piṇḍa-pātaṃ gahetvā uṭṭhāy āsanā pakkāmi.|| ||</p>

					<p class="f4">Atha kho so bhikkhu pacchā-bhattaṃ piṇḍa-pāta-paṭikkanto yena Bhagavā <a id="pg218"><span class="f2 g"><b>[218]</b></span></a> ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho so bhikkhu Bhagavantaṃ etad avoca:|| ||</p>

					<p class="f4">'Idh'āhaṃ bhante,||<br />
					pubbaṇha-samayaṃ nivāsetvā patta-cīvaraṃ ādāya yena Hatthakassa Āḷavakassa nivesanaṃ ten'upasaṅkamiṃ,||<br />
					upasaṅkamitvā paññatte āsane nisīdiṃ.|| ||</p>

					<p class="f4">Atha kho bhante Hatthako Āḷavako yenāhaṃ ten'upasaṅkami.|| ||</p>

					<p class="f4">Upasaṅkamitvā maṃ abhivādetvā eka-m-antaṃ nisīdi: eka-m-antaṃ nisinnaṃ kho ahaṃ bhante,||<br />
					Hatthakaṃ Āḷavakaṃ etad avocaṃ.|| ||</p>

					<p class="f4">Sattahi kho tvaṃ āvuso,||<br />
					acchariyehi abbhutehi dhammehi samannāgato Bhagavatā vyākato.|| ||</p>

					<p class="f4">Katamehi sattahi?|| ||</p>

					<p class="f4">Saddho bhikkhave, Hatthako Āḷavako,||<br />
					sīlavā bhikkhave, Hatthako Āḷavako,||<br />
					hirimā bhikkhave, Hatthako Āḷavako,||<br />
					ottapī bhikkhave, Hatthako Āḷavako,||<br />
					bahu-s-suto bhikkhave, Hatthako Āḷavako,||<br />
					cāgavā bhikkhave, Hatthako Āḷavako,||<br />
					paññavā bhikkhave, Hatthako Āḷavako.|| ||</p>

					<p class="f4">Imehi kho tvaṃ āvuso,||<br />
					sattahi acchariyehi abbhutehi dhammehi samannāgato Bhagavatā vyākatoti.|| ||</p>

					<p class="f4">Evaṃ vutte bhante,||<br />
					Hatthako Āḷavako maṃ etad avoca:||<br />
					kaccittha bhante,||<br />
					na koci gihī ahosi odātavasanoti.|| ||</p>

					<p class="f4">Na khottha āvuso,||<br />
					koci gihī ahosi odāta vasanoti.|| ||</p>

					<p class="f4">Sādhu bhante,||<br />
					yadettha na koci gihī ahosi odātavasanoti.|| ||</p>

					<p class="f4">Sādhu sādhu bhikkhu,||<br />
					appiccho so bhikkhu kula-putto santeyeva attani kusale dhamme na icchati parehi ñāyamāne,||<br />
					tena hi tvaṃ bhikkhu,||<br />
					iminā pi aṭṭhamena acchariyena abbhutena dhammena samannāgataṃ Hatthakaṃ Āḷavakaṃ dhārehi yad idaṃ appicchatāyā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>