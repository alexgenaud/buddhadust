<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Eights, Sutta 74. A detailed exposition of the 'mindfulness of death' practice. " />
<title>AN 8 74: Dutiya Maraṇa-Sati Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					VIII. Aṭṭhaka Nipāta<br />
					VIII. Yamaka-Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p74">Sutta 74</a></h4>

					<h1>Dutiya Maraṇa-Sati Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg320"><span class="f2 g"><b>[320]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.074.hare.pts.htm#p1">pts</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Nādike viharati Giñjakāvasathe.|| ||</p>

					<p class="f4">Tatra kho Bhagavā bhikkhu āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhu Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Maraṇa-sati bhikkhave bhāvitā bahulī-katā maha-p-phalā hoti||<br />
					mahā-nisaṃsā amato-gadhā amata-pariyosānā.|| ||</p>

					<p class="f4">Kathaṃ bhāvitā ca bhikkhave, maraṇa-sati||<br />
					kathaṃ bahulī-katā maha-p-phalā hoti||<br />
					mahā-nisaṃsā amato-gadhā amata-pariyosānā?|| ||</p>

					<p class="f4">3. Idha, bhikkhave, bhikkhu divase nikkhante rattiyā patihitāya iti paṭisañcikkhati:|| ||</p>

					<p class="f4">'Bahukā kho me paccayā maraṇassa:|| ||</p>

					<p class="f4">Ahi vā maṃ ḍaṃseyya,||<br />
					vicchikā vā maṃ ḍaṃseyya,||<br />
					satapadī vā maṃ ḍaṃseyya,||<br />
					tena me assa kāla-kiriyā.|| ||</p>

					<p class="f4">So mama assa antarāyo,||<br />
					upakkhalitvā vā papateyyaṃ,||<br />
					bhantaṃ vā me bhuttaṃ vyāpajjeyya,||<br />
					pittaṃ vā me kuppeyya,||<br />
					semhaṃ vā me kuppeyya,||<br />
					satthakā vā me vātā kuppeyyuṃ,||<br />
					manussā vā maṃ upakkameyyuṃ,||<br />
					amanussā vā maṃ upakkameyyuṃ,||<br />
					tena me assa kāla-kiriyā,||<br />
					so mama assa antarāyo' ti.|| ||</p>

					<p class="f4">Tena bhikkhave bhikkhunā iti paṭisañcikkhitabbaṃ:|| ||</p>

					<p class="f4">'Atthī nū kho me pāpakā akusalā dhammā a-p-pahīnā,||<br />
					ye me assu rattiṃ kālaṃ karontassa antarāyāyā' ti.|| ||</p>

					<p class="f4">Sace bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Atthi me pāpakā akusalā dhammā a-p-pahīnā,||<br />
					ye me assu rattaṃ kālaṃ karontassa antarāyāyā' ti.|| ||</p>

					<p class="f4">Tena bhikkhave bhikkhunā tesaṃ yeva pāpakānaṃ akusalānaṃ dhammānaṃ pahānāya,||<br />
					adhimatto chando ca||<br />
					vāyāmo ca||<br />
					ussāho ca||<br />
					ussoḷhī ca||<br />
					appaṭivānī ca||<br />
					sati ca||<br />
					sampajaññaṃ ca karaṇīyaṃ.|| ||</p>

					<p class="f4">Seyyathā pi, bhikkhave, ādittavelo vā āditta-sīso vā tass'eva celassa vā sīsassa vā nibbāpanāya adhimattaṃ chandañ ca||<br />
					vāyāmañ ca||<br />
					ussāhañ ca||<br />
					ussoḷhiñ ca||<br />
					appaṭivāniñ ca||<br />
					satiñ ca||<br />
					sampajaññaṃ ca kareyya,||<br />
					evam eva kho, bhikkhave, tena bhikkhunā tesaṃ yeva pāpakānaṃ <a id="pg321"><span class="f2 g"><b>[321]</b></span></a> akusalānaṃ dhammānaṃ pahānāya adhimatto chando ca||<br />
					vāyāmo ca||<br />
					ussāho ca||<br />
					ussoḷhī ca||<br />
					appaṭivānī ca||<br />
					sati ca||<br />
					sampajaññaṃ ca karaṇīyaṃ.|| ||</p>

					<p class="f4">Sace pana bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'N'atthi me pāpakā akusalā dhammā a-p-pahīnā,||<br />
					ye me assu rattiṃ kālaṃ karontassa antarāyāyā' ti,||<br />
					tena bhikkhave bhikkhunā ten'eva pītipāmojjena vihātabbaṃ ahorattānusikkhinā kusalesu dhammesu.|| ||</p>

					<p class="f4">4. Idha pana bhikkhave bhikkhu rattiyā nikkhattāya divase patihite iti paṭisañcikkhati:|| ||</p>

					<p class="f4">'Bahukā kho me paccayā maraṇassa:|| ||</p>

					<p class="f4">Ahi vā maṃ ḍaṃseyya,||<br />
					vicchikā vā maṃ ḍaṃseyya,||<br />
					satapadī vā maṃ ḍaṃseyya,||<br />
					tena me assa kāla-kiriyā.|| ||</p>

					<p class="f4">So mama assa antarāyo,||<br />
					upakkhalitvā vā papateyyaṃ,||<br />
					bhantaṃ vā me bhuttaṃ vyāpajjeyya,||<br />
					pittaṃ vā me kuppeyya,||<br />
					semhaṃ vā me kuppeyya,||<br />
					satthakā vā me vātā kuppeyyuṃ,||<br />
					manussā vā maṃ upakkameyyuṃ,||<br />
					amanussā vā maṃ upakkameyyuṃ,||<br />
					tena me assa kāla-kiriyā,||<br />
					so mama assa antarāyo' ti.|| ||</p>

					<p class="f4">Tena bhikkhave bhikkhunā iti paṭisañcikkhitabbaṃ:|| ||</p>

					<p class="f4">'Atthī nū kho me pāpakā akusalā dhammā a-p-pahīnā,||<br />
					ye me assu rattiṃ kālaṃ karontassa antarāyāyā' ti.|| ||</p>

					<p class="f4">Sace bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'Atthi me pāpakā akusalā dhammā a-p-pahīnā,||<br />
					ye me assu rattaṃ kālaṃ karontassa antarāyāyā' ti.|| ||</p>

					<p class="f4">Tena bhikkhave bhikkhunā tesaṃ yeva pāpakānaṃ akusalānaṃ dhammānaṃ pahānāya,||<br />
					adhimatto chando ca||<br />
					vāyāmo ca||<br />
					ussāho ca||<br />
					ussoḷhī ca||<br />
					appaṭivānī ca||<br />
					sati ca||<br />
					sampajaññaṃ ca karaṇīyaṃ.|| ||</p>

					<p class="f4">Seyyathā pi, bhikkhave, ādittavelo vā āditta-sīso vā tass'eva celassa vā sīsassa vā nibbāpanāya adhimattaṃ chandañ ca||<br />
					vāyāmañ ca||<br />
					ussāhañ ca||<br />
					ussoḷhiñ ca||<br />
					appaṭivāniñ ca||<br />
					satiñ ca||<br />
					sampajaññaṃ ca kareyya,||<br />
					evam eva kho, bhikkhave, tena bhikkhunā tesaṃ yeva pāpakānaṃ akusalānaṃ dhammānaṃ pahānāya adhimatto chando ca||<br />
					vāyāmo ca||<br />
					ussāho ca||<br />
					ussoḷhī ca||<br />
					appaṭivānī ca||<br />
					sati ca||<br />
					sampajaññaṃ ca karaṇīyaṃ.|| ||</p>

					<p class="f4">Sace pana bhikkhave bhikkhu pacc'avekkhamāno evaṃ jānāti:|| ||</p>

					<p class="f4">'N'atthi me pāpakā akusalā dhammā <a id="pg322"><span class="f2 g"><b>[322]</b></span></a> a-p-pahīnā,||<br />
					ye me assu rattiṃ kālaṃ karontassa antarāyāyā' ti,||<br />
					tena bhikkhave bhikkhunā ten'eva pītipāmojjena vihātabbaṃ ahorattānusikkhinā kusalesu dhammesu.|| ||</p>

					<p class="f4">Evaṃ bhāvitā kho bhikkhave maraṇa-sati evaṃ bahulī-katā maha-p-phalā hoti mahā-nisaṃsā amato-gadhā amata-pariyosānā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
