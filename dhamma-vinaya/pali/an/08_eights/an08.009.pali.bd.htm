<!DOCTYPE html>
<html lang="en"><head><meta charset="utf-8">
<meta name="viewport" content="width=device-width, initial-scale=1.0"><link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Eights, Sutta 9. The Buddha praises the way NĀnanda, who is of a lustful nature, manages to live the spiritual life in purity by way of his practice of garding the senses, moderation in eating, wakefulness, and minding and self-awareness." />
<title>AN 8 9: Nanda Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṅguttara Nikāya<br />
					VIII. Aṭṭhaka Nipāta<br />
					I: Mettā Vagga</i></h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p9">Sutta 9</a></h4>

					<h1>Nanda Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg166"><span class="f2 g"><b>[166]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.009.hare.pts.htm#p1">pts</a>][<a href="../../../../dhamma-vinaya/ati/an/08_eights/an08.009.than.ati.htm#p1">than</a>][<a href="../../../../dhamma-vinaya/wp/an/08_eights/an08.009.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">"'Kulaputto' ti bhikkhave,||<br />
					Nandaṃ sammā vadamāno vadeyya:||<br />
					balavāti bhikkhave,||<br />
					Nandaṃ sammā vadamāno vadeyya;||<br />
					'pāsādiko' ti bhikkhave,||<br />
					Nandaṃ sammā vadamāno vadeyya;||<br />
					'tibbarāgo' ti bhikkhave,||<br />
					Nandaṃ sammā vadamāno vadeyya.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Kim aññatra bhikkhave,||<br />
					Nando indriyesu gutta-dvāro||<br />
					bhojanesu matt'aññū||<br />
					jāgariyaṃ anuyutto||<br />
					sati-sampajaññena samannāgato||<br />
					yena Nando Sakkoti paripuṇṇaṃ parisuddhaṃ Brahma-cariyaṃ carituṃ?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">2. Tatr'idaṃ bhikkhave,||<br />
					Nandassa indriyesu gutta-dvāratāya hoti:||<br />
					sace <a id="pg167"><span class="f2 g"><b>[167]</b></span></a> bhikkhave,||<br />
					Nandassa puratthimā disā āloketabbā hoti,||<br />
					sabbaṃ cetasā samannā-haritvā Nando puratthimaṃ disaṃ āloketi,||<br />
					'Evaṃ me puratthimaṃ disaṃ ālokayato na abhijjhā domanassā pāpakā akusalā dhammā anvāssavissantī' ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa pacchimā disā āloketabbā hoti.|| ||</p>

					<p class="f4">Sabbaṃ cetasā samannā-haritvā Nando pacchimaṃ disaṃ āloketi,||<br />
					'Evaṃ me pacchimaṃ disaṃ ālokayato na abhijjhā domanassā pāpakā akusalā dhammā anvāssavissantī'ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa uttarā disā āloketabbā hoti.|| ||</p>

					<p class="f4">Sabbaṃ cetasā samannā-haritvā Nando uttaraṃ disaṃ āloketi,||<br />
					'Evaṃ me uttaraṃ disaṃ ālokayato na abhijjhā domanassā pāpakā akusalā dhammā anvāssavissantī' ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa dakkhiṇā disā āloketabbā hoti,||<br />
					sabbaṃ cetasā samannā-haritvā Nando dakkhiṇaṃ disaṃ āloketi,||<br />
					'Evaṃ me dakkhiṇaṃ disaṃ ālokayato na abhijjhā domanassā pāpakā akusalā dhammā anvāssavissantī' ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa uddhaṃ ulloketabbā hoti.|| ||</p>

					<p class="f4">Sabbaṃ cetasā samannā-haritvā Nando uddhaṃ ulloketi,||<br />
					'Evaṃ me uddhaṃ ullokayato na abhijjhā domanassā pāpakā akusalā dhammā anvāssavissantī' ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa adho oloketabbā hoti.|| ||</p>

					<p class="f4">Sabbaṃ cetasā samannā-haritvā Nando adho oloketi,||<br />
					'Evaṃ me adho olokayato na abhijjhā domanassā pāpakā akusalā dhammā anvāssavissantī' ti,||<br />
					itiha tattha sampajāno hoti.|| ||</p>

					<p class="f4">Sace bhikkhave,||<br />
					Nandassa anudisā anuviloketabbā hoti.|| ||</p>

					<p class="f4">Sabbaṃ cetasā samannā-haritvā Nando anudisaṃ anuviloketi,||<br />
					'Evaṃ me anudisaṃ anuvilokayato na abhijjhā domanassā pāpakā akusalā dhammā anvāssavissantī' ti.|| ||</p>

					<p class="f4">Iti ha tattha sampajāno hoti.|| ||</p>
					<p class="f4">Idaṃ kho bhikkhave,||<br />
					Nandassa indriyesu gutta-dvāratāya hoti.|| ||</p>

					<p class="ctr c">&#9632;</p>
					<p class="f4">3. Tatr'idaṃ bhikkhave,||<br />
					Nandassa bhojane matt'aññutāya hoti?|| ||</p>

					<p class="f4">Idha bhikkhave Nando paṭisaṅkhā yoniso āhāraṃ āhāreti:||<br />
					n'eva davāya||<br />
					na madāya||<br />
					na maṇḍanāya||<br />
					na vibhusanāya,||<br />
					yāva-d-eva imassa kāyassa ṭhitiyā yāpanāya vihiṃs'ūparatiyā brahma-cariy-ā-nuggahāya,||<br />
					'Iti purāṇañ ca vedanaṃ paṭihaṅkhāmi,||<br />
					navañ ca vedanaṃ na uppādessāmi,||<br />
					yātrā ca me bhavissati,||<br />
					anavajjatā ca phāsu-vihāro cā' ti.|| ||</p>

					<p class="f4">Idaṃ kho bhikkhave,||<br />
					Nandassa bhojane matt'aññutāya hoti.|| ||</p>

					<p class="ctr c">&#9632;</p>

					<p class="f4">4. Tatr'idaṃ bhikkhave,||<br />
					Nandassa jāgariyānuyogasmiṃ hoti.|| ||</p>

					<p class="f4"><a id="pg168"><span class="f2 g"><b>[168]</b></span></a> Idha bhikkhave,||<br />
					Nando divasaṃ caṅkamena nisajjāya āvaraṇīyehi dhammehi cittaṃ parisodheti.|| ||</p>

					<p class="f4">Rattiyā paṭhamaṃ yāmaṃ caṅkamena nisajjāya āvaraṇīyehi dhammehi cittaṃ parisodheti.|| ||</p>

					<p class="f4">Rattiyā majjhimaṃ yāmaṃ dakkhiṇena passena sīhaseyyaṃ kappeti.|| ||</p>

					<p class="f4">Pāde pādaṃ accādhāya sato sampajāno uṭṭhāna-saññaṃ mana-sikaritvā.|| ||</p>

					<p class="f4">Rattiyā pacchimaṃ yāmaṃ paccu-ṭṭhāya caṅkamena nisajjāya āvaraṇīyehi dhammehi cittaṃ parisodheti.|| ||</p>

					<p class="f4">Idaṃ kho bhikkhave,||<br />
					Nandassa jāgariyānuyogasmiṃ hoti.|| ||</p>

					<p class="ctr c">&#9632;</p>

					<p class="f4">5. Tatr'idaṃ bhikkhave,||<br />
					Nandassa sati-sampajaññasmiṃ hoti?|| ||</p>

					<p class="f4">Idha bhikkhave, Nandassa viditā vedanā uppajjanti,||<br />
					viditā upaṭṭhahanti,||<br />
					viditā abbhatthaṃ gacchanti,||<br />
					viditā saññā uppajjanti,||<br />
					viditā upaṭṭhāhanti,||<br />
					viditā abbhatthaṃ gacchanti.|| ||</p>

					<p class="f4">Viditā vitakkā uppajjanti,||<br />
					viditā upaṭṭhahanti,||<br />
					viditā abbhatthaṃ gacchanti,||<br />
					idaṃ kho bhikkhave,||<br />
					Nandassa sati-sampajaññasmiṃ hoti.|| ||</p>

					<p class="f4">Kim aññatra bhikkhave,||<br />
					Nando indriyesu gutta-dvāro||<br />
					bhojanesu matt'aññū||<br />
					jāgariyaṃ anuyutto||<br />
					sati-sampajaññena samannāgato,||<br />
					yena Nando Sakkoti paripuṇṇaṃ parisuddhaṃ Brahma-cariyaṃ carituṃ?|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>