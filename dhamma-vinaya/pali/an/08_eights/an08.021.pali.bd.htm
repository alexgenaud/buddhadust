<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Aŋguttara Nikāya, Eights, Sutta 21. Ugga of Vesali, a householder, described by the Buddha as having eight wonderful things about himself, tells a bhikkhu of those eight wonderful things." />
<title>AN 8 21: Vesālika-Ugga Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					VIII. Aṭṭhaka Nipāta<br />
					III: Gahapati-Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p21">Sutta 21</a></h4>

					<h1>Vesālika-Ugga Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg208"><span class="f2 g"><b>[208]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.021.hare.pts.htm#p1">pts</a>][<a href="../../../../dhamma-vinaya/wp/an/08_eights/an08.021.bodh.wp.htm#p1">bodh</a>]</span> Ekaɱ samayaɱ Bhagavā Vesāliyaɱ viharati Mahāvane Kuṭagārasālāyaɱ.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhu Bhagavato paccassosuɱ.|| ||</p>

					<p class="f4">Bhagavā etad avoca:|| ||</p>

					<p class="f4">2. "Aṭṭhahi bhikkhave,||<br />
					acchariyehi abbhutehi dhammehi samannāgataɱ Uggaɱ gahapatiɱ Vesālikaɱ dhārethā" ti.|| ||</p>

					<p class="f4"><a id="pg209"><span class="f2 g"><b>[209]</b></span></a> Idam avoca Bhagavā,||<br />
					idaɱ vatvā Sugato uṭṭhāy āsanā vihāraɱ pāvisi.|| ||</p>

					<p class="f4">3. Atha kho aññataro bhikkhu pubbaṇha-samayaɱ nivāsetvā patta-cīvaraɱ ādāya yena Uggassa gahapatino Vesālikassa nivesanaɱ ten'upasankami.|| ||</p>

					<p class="f4">Upasaŋkamitvā paññatte āsane nisīdi.|| ||</p>

					<p class="f4">Atha kho Uggo gahapati Vesāliko yena so bhikkhu ten'upasankami.|| ||</p>

					<p class="f4">Upasaŋkamitvā taɱ bhikkhuɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Uggaɱ gahapatiɱ Vesālikaɱ so bhikkhu etad avoca:|| ||</p>

					<p class="f4">4. "Aṭṭhahi kho tvaɱ gahapati,||<br />
					acchariyehi abbhutehi dhammehi samannāgato Bhagavatā vyākato.|| ||</p>

					<p class="f4">Katame te gahapati,||<br />
					aṭṭha acchariyā abbhutā dhammā,||<br />
					yehi tvaɱ samannāgato Bhagavatā vyākato" ti?|| ||</p>

					<p class="f4">"Na kho ahaɱ bhante, jānāmi,||<br />
					katamehi ahaɱ aṭṭhahi acchariyehi abbhutehi dhammehi samannāgato Bhagavatā vyākato.|| ||</p>

					<p class="f4">Api ca bhante,||<br />
					ye me aṭṭha acchariyā abbhutā dhammā saŋvijjanti,||<br />
					te suṇāhi sādhukaɱ mana-sikarohi,||<br />
					bhāsissāmī" ti.|| ||</p>

					<p class="f4">"Evaɱ gahapatī" ti kho so bhikkhu Uggassa gahapatino Vesālikassa paccassosi.|| ||</p>

					<p class="f4">Uggo gahapati Vesāliko etad avoca:|| ||</p>

					<p class="f4">5. "Yadāhaɱ bhante,||<br />
					Bhagavantaɱ paṭhamaɱ durato va addasaɱ,||<br />
					saha dassanen'eva me bhante Bhagavato cittaɱ pasīdi.|| ||</p>

					<p class="f4">Ayaɱ kho me bhante paṭhamo acchariyo abbhuto dhammo saŋvijjati.|| ||</p>

					<p class="ctr c">&#9632;</p>

					<p class="f4">So kho ahaɱ bhante,||<br />
					pasanna-citto Bhagavantaɱ payirupāsiɱ.|| ||</p>

					<p class="f4">Tassa me Bhagavā ānupubbī-kathaɱ kathesi,||<br />
					seyyath'īdaɱ:||<br />
					dāna-kathaɱ,||<br />
					sīla-kathaɱ,||<br />
					sagga-kathaɱ,||<br />
					kāmānaɱ ādīnavaɱ okāraɱ saŋkilesaɱ nekkhamme ānisaɱsaɱ pakāsesi.|| ||</p>

					<p class="f4">6. Yadā maɱ Bhagavā aññāsi kalla-cittaɱ,||<br />
					mudu-cittaɱ,||<br />
					vinīvaraṇa-cittaɱ,||<br />
					udagga-cittaɱ,||<br />
					pasanna-cittaɱ,||<br />
					atha yā <a id="pg210"><span class="f2 g"><b>[210]</b></span></a> Buddhānaɱ sāmukkaɱ-sikā Dhamma-desanā,||<br />
					taɱ pakāsesi:||<br />
					dukkhaɱ,||<br />
					samudayaɱ,||<br />
					nirodhaɱ,||<br />
					Maggaɱ.|| ||</p>

					<p class="f4">Seyyathā pi nāma suddhaɱ vatthaɱ apagatakā'akaɱ samma-d-eva rajanaɱ patigaṇheyya.|| ||</p>

					<p class="f4">Evam eva kho me tasmiɱ yeva āsane virajaɱ vīta-malaɱ Dhamma-cakkhuɱ udapādi,||<br />
					'yaɱ kiñci samudaya-dhammaɱ,||<br />
					sabbaɱ taɱ nirodha-dhamman' ti.|| ||</p>

					<p class="f4">So kho ahaɱ bhante,||<br />
					diṭṭha-dhammo||<br />
					patta-dhammo||<br />
					vidita-dhammo||<br />
					pariyogāḷha-dhammo||<br />
					tiṇṇa-vici-kiccho vigata-kathaɱ-katho vesārajja-p-patto apara-p-paccayo Satthu sāsane tatth'eva Buddhañ ca||<br />
					Dhammaña ca||<br />
					Saŋghañ ca||<br />
					saraṇaɱ agamāsiɱ Brahma-cariya-pañcamāni ca||<br />
					sikkhā-padāni samādiyiɱ.|| ||</p>

					<p class="f4">Ayaɱ kho me bhante,||<br />
					dutiyo acchariyo abbhuto dhammo saŋvijjati.|| ||</p>

					<p class="ctr c">&#9632;</p>

					<p class="f4">7. Tassa mayhaɱ bhante,||<br />
					catasso komāriyo pajāpatiyo ahesuɱ.|| ||</p>

					<p class="f4">Atha khvāhaɱ bhante,||<br />
					yena tā pajāpatiyo ten'upasankamiɱ.|| ||</p>

					<p class="f4">Upasaŋkamitvā tā pajāpatiyo etad avocaɱ:|| ||</p>

					<p class="f4">'Mayā kho bhaginiyo Brahma-cariya-pañcamāni sikkhā-padāni samādinnāni:|| ||</p>

					<p class="f4">Yā icchati, idh'eva bhoge ca||<br />
					bhuñjatu puññāni ca karotu sakāni vā ñātikulāni gacchatu,||<br />
					hoti vā pana puris-ā-dhippāyā,||<br />
					kassa vo dammī" ti?|| ||</p>

					<p class="f4">Evaɱ vutte sā bhante jeṭṭhā pajāpatī maɱ etad avoca:|| ||</p>

					<p class="f4">'Itthannāmassa maɱ ayya-putta purisassa dehī' ti.|| ||</p>

					<p class="f4">Atha khvāhaɱ bhante,||<br />
					taɱ purisaɱ pakkosāpetvā vāmena hatthena pajāpatiɱ gahetvā dakkhiṇena hatthena bhiŋkāraɱ gahetvā tassa purisassa oṇojesiɱ.|| ||</p>

					<p class="f4">Komāriɱ kho pan'āhaɱ bhante,||<br />
					dāraɱ pariccajanto nābhijānāmi cittassa aññathattaɱ.|| ||</p>

					<p class="f4">Ayaɱ kho me bhante,||<br />
					tatiyo acchariyo dhammo saŋvijjati.|| ||</p>

					<p class="ctr c">&#9632;</p>

					<p class="f4"><a id="pg211"><span class="f2 g"><b>[211]</b></span></a>8. Saŋvijjanti kho pana me bhante,||<br />
					kule bhogā.|| ||</p>

					<p class="f4">Te ca kho appaṭi-vibhattā sīlavantehi kalyāṇa-dhammehi.|| ||</p>

					<p class="f4">Ayaɱ kho me bhante,||<br />
					catuttho acchariyo abbhuto dhammo saŋvijjati.|| ||</p>

					<p class="ctr c">&#9632;</p>

					<p class="f4">9. Yaɱ kho pana ahaɱ bhante,||<br />
					bhikkhuɱ payirupāsāmi,||<br />
					sakkaccaɱ yeva payirupāsāmi no asakkaccaɱ.|| ||</p>

					<p class="f4">Ayaɱ kho me bhante,||<br />
					pañcamo acchariyo abbhuto dhammo saŋvijjati.|| ||</p>

					<p class="f4">10. So ce me bhante, āyasmā dhammaɱ deseti,||<br />
					sakkaccaɱ yeva suṇāmi,||<br />
					no asakkaccaɱ.|| ||</p>

					<p class="f4">No ce me āyasmā dhammaɱ deseti,||<br />
					aham assa dhammaɱ desemi.|| ||</p>

					<p class="f4">Ayaɱ kho me bhante,||<br />
					chattho acchariyo abbhuto dhammo saŋvijjati.|| ||</p>

					<p class="ctr c">&#9632;</p>

					<p class="f4">11. Anacchariyaɱ kho pana maɱ bhante,||<br />
					devatā upasankamitvā ārocenti:|| ||</p>

					<p class="f4">'Svākkhāto gahapati,||<br />
					Bhagavatā dhammo' ti.|| ||</p>

					<p class="f4">Evaɱ vutte ahaɱ bhante,||<br />
					tā devatā evaɱ vadāmi:|| ||</p>

					<p class="f4">'Vadeyyātha vā evaɱ kho tumhe devatā||<br />
					no vā vadeyyātha,||<br />
					atha kho svākkhāto Bhagavatā dhammo' ti.|| ||</p>

					<p class="f4">Na kho pan'āhaɱ bhante,||<br />
					abhijānāmi tato-nidānaɱ cittassa uṇṇatiɱ:|| ||</p>

					<p class="f4">'Maɱ vā devatā upasankamanti,||<br />
					ahaɱ vā devatāhi saddhiɱ sallapāmī' ti.|| ||</p>

					<p class="f4">Ayaɱ kho me bhante,||<br />
					sattamo acchariyo abbhuto dhammo saŋvijjati.|| ||</p>

					<p class="ctr c">&#9632;</p>

					<p class="f4">12. Yān'imāni bhante,||<br />
					Bhagavatā desitāni pañc'ora-m-bhāgiyāni saŋyojanāni,||<br />
					nāhaɱ tesaɱ kiñci attani appahīnaɱ samanupassāmī.|| ||</p>

					<p class="f4">Ayaɱ kho me bhante,||<br />
					aṭṭhamo acchariyo abbhuto dhammo saŋvijjati.|| ||</p>

					<p class="f4"><a id="pg212"><span class="f2 g"><b>[212]</b></span></a> Ime kho bhante,||<br />
					aṭṭha acchariyā abbhutā dhammā saŋvijjanti.|| ||</p>

					<p class="f4">Na ca kho ahaɱ jānāmi.|| ||</p>

					<p class="f4">Katamehi pahaɱ aṭṭhahi acchariyehi abbhutehi dhammehi samannāgato Bhagavatā vyākato" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">13. Atha kho so bhikkhu Uggassa gahapatino Vesālikassa nivesane piṇḍa-pātaɱ gahetvā uṭṭhāy āsanā pakkāmi.|| ||</p>

					<p class="f4">Atha kho so bhikkhu pacchā-bhattaɱ piṇḍa-pāta-paṭikkanto yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho so bhikkhu yāvatako ahosi Uggena gahapatinā Vesālikena saddhiɱ kathā-sallāpo,||<br />
					taɱ sabbaɱ Bhagavato ārocesi.|| ||</p>

					<p class="f4">14. "Sādhu sādhu bhikkhu,||<br />
					yathā taɱ Uggo gahapati Vesāliko sammā vyākaramāno vyākareyya,||<br />
					imeh'eva kho bhikkhu,||<br />
					aṭṭhahi acchariyehi abbhutehi dhammehi samannāgato Uggo gahapati Vesāliko mayā vyākato.|| ||</p>

					<p class="f4">Imehi ca pana bhikkhu,||<br />
					aṭṭhahi acchariyehi abbhutehi dhammehi samannāgataɱ Uggaɱ gahapatiɱ Vesālikaɱ dhārethā" ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>