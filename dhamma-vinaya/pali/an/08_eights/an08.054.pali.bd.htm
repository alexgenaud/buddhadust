<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Eights, Sutta 54. The Buddha teaches Longknee four things that are advantageous and make for happiness here, and four things that are advantageous and lead to happiness hereafter." />
<title>AN 8 54: Vyaggha-Pajja Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					VIII. Aṭṭhaka Nipāta<br />
					VI. Gotamī Vagga aka Sa-ādhāna-Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p54">Sutta 54</a></h4>

					<h1>Vyaggha-Pajja Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg281"><span class="f2 g"><b>[281]</b></span></a> </p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.054.hare.pts.htm#p1">pts</a>][<a href="../../../../dhamma-vinaya/ati/an/08_eights/an08.054.than.ati.htm#p1">than</a>][<a href="../../../../dhamma-vinaya/ati/an/08_eights/an08.054.nara.ati.htm#p1">nara</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Koliyesu viharati Kakkarapattaṃ nāma Koliyānaṃ nigamo.|| ||</p>

					<p class="f4">Atha kho Dīghajāṇu Koliyaputto yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno kho Dīghajāṇu Koliyaputto Bhagavantaṃ etad avoca:|| ||</p>

					<p class="f4">'Mayaṃ bhante, gihī kāma-bhogī.|| ||</p>

					<p class="f4">Putta-sambādha-sayanaṃ ajjhāvasāma,||<br />
					kāsika-candanaṃ pacc'anubhoma,||<br />
					mālā-gandha-vilepanaṃ dhārayāma,||<br />
					jāta-rūpa-rajataṃ sādiyāma.|| ||</p>

					<p class="f4">Tesaṃ no bhante,||<br />
					Bhagavā amhākaṃ tathā dhammaṃ desetu,||<br />
					ye amhākaṃ assa dhammā diṭṭha-dhamma-hitāya diṭṭha-dhamma-sukhāya samparāya sukhāyā' ti.|| ||</p>

					<p class="ctr c">&#9632;</p>

					<p class="f4">2. Cattāro'me Vyaggha-pajja, dhammā kula-puttassa diṭṭha-dhamma-hitāya saṃvaṭṭanti diṭṭha-dhamma-sukhāya.|| ||</p>

					<p class="f4">Katame cattāro?|| ||</p>

					<p class="f4">3. Uṭṭhāna-sampadā||<br />
					ārakkha-sampadā||<br />
					kalyāṇa-mittatā||<br />
					sama-jīvikatā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">4. Katamā ca Vyaggha-pajja, uṭṭhāna-sampadā?|| ||</p>

					<p class="f4">Idha Vyaggha-pajja kula-putto yena kamma-ṭ-ṭhānena jīvikaṃ kappeti,||<br />
					yadi kasiyā||<br />
					yadi vaṇijjāya||<br />
					yadi go-rakkhena||<br />
					yadi issatthena,||<br />
					yadi rāja-porisena||<br />
					yadi sipp'aññatarena.|| ||</p>

					<p class="f4">Tattha dakkho hoti analaso tatrupāyāya vimaṃsāya samannāgato alaṃ kātuṃ alaṃ saṃvidhātuṃ.|| ||</p>

					<p class="f4">Ayaṃ vuccati Vyaggha-pajja, uṭṭhāna-sampadā.|| ||</p>

					<p class="ctr c">&#9632;</p>

					<p class="f4">5. Katamā ca Vyaggha-pajja, ārakkha-sampadā?|| ||</p>

					<p class="f4">Idha Vyaggha-pajja, kula-puttassa bhogā honti <a id="pg282"><span class="f2 g"><b>[282]</b></span></a> uṭṭhānaviriyādhigatā  bāhā-bala-paricitā sedāvakkhittā dhammikā dhamma-laddhā,||<br />
					te ārakkhena guttiyā sampādeti||<br />
					'Kitti me ime bhoge n'eva rājāno hareyyuṃ,||<br />
					na corā hareyyuṃ,||<br />
					na aggi ḍaheyya,||<br />
					na udakaṃ vaheyya,||<br />
					na appiyā dāyāda hareyyun' ti?|| ||</p>

					<p class="f4">Ayaṃ vuccati Vyaggha-pajja, ārakkha-sampadā.|| ||</p>

					<p class="ctr c">&#9632;</p>

					<p class="f4">6. Katamā ca Vyaggha-pajja, kalyāṇamittatā?|| ||</p>

					<p class="f4">Idha Vyaggha-pajja, kula-putto yasmiṃ gāme vā nigame vā paṭivasati.|| ||</p>

					<p class="f4">Tatta ye te honti gahapati vā gahapiputto vā daharā vā vuddhasīlino vuḍḍhā vā vuddhasīlino saddhā-sampannā sīla-sampannā cāga-sampannā paññā-sampannā,||<br />
					tehi saddhiṃ santiṭṭhati sallapati sākacchaṃ samāpajjati.|| ||</p>

					<p class="f4">Yathā rūpānaṃ saddhā-sampannānaṃ saddhā-sampadaṃ anusikkhiti,||<br />
					yathā-rūpānaṃ sīla-sampannānaṃ sīla-sampadaṃ anusikkhati,||<br />
					yathā-rūpānaṃ cāga-sampannānaṃ cāga-sampadaṃ anusikkhati,||<br />
					yathā-rūpānaṃ paññā-sampannānaṃ paññā-sampadaṃ anusikkhati.|| ||</p>

					<p class="f4">Ayaṃ vuccati Vyaggha-pajja, kalyāṇa-mittatā.|| ||</p>

					<p class="ctr c">&#9632;</p>

					<p class="f4">7. Katamā ca Vyaggha-pajja, sama-jīvitā?|| ||</p>

					<p class="f4">Idha Vyaggha-pajja, kula-putto āyañ ca bhogānaṃ viditvā vayañ ca bhogānaṃ viditvā samaṃ jīvikaṃ kappetī na āccogāḷhaṃ na ātihīnaṃ,||<br />
					'Evaṃ me āyo vayaṃ pariyādāya ṭhassati,||<br />
					na ca me vayo āyaṃ pariyādāya ṭhassatī' ti.|| ||</p>

					<p class="f4">Seyyathā pi Vyaggha-pajja, tulādhāro vā tulādhārantevāsi vā tulaṃ paggahetvā jānāti|| ||</p>

					<p class="f4">'Ettakena vā onataṃ ettakena vā unnatan' ti.|| ||</p>

					<p class="f4">Evam eva kho Vyaggha-pajja,||<br />
					kula-putto āyañ ca bhogānaṃ viditvā vayañ ca bhogānaṃ viditvā samaṃ jīvikaṃ kappeti,||<br />
					na ca accogāḷhaṃ ta atihīnaṃ.|| ||</p>

					<p class="f4">'Evaṃ me āyo vayaṃ pariyādāya <a id="pg283"><span class="f2 g"><b>[283]</b></span></a> ṭhassati,||<br />
					na ca me vayo āyaṃ pariyādāya ṭhassatī' ti.|| ||</p>

					<p class="f4">Sac'āyaṃ Vyaggha-pajja, kula-putto appāyo samāno uḷāraṃ jīvikaṃ kappeti,||<br />
					tassa bhavanti vattāro:|| ||</p>

					<p class="f4">'Udumbarakhādīkaṃ vāyaṃ,||<br />
					kula-putto bhoge kādatī' ti.|| ||</p>

					<p class="f4">Sace panāyaṃ Vyaggha-pajja,||<br />
					kula-putto mahāyo samāno kasiraṃ jīvikaṃ kappeti,||<br />
					tassa bhavanti vattāro:|| ||</p>

					<p class="f4">'Ajaddhumārikaṃ vāyaṃ,||<br />
					kula-putto marissatī' ti.|| ||</p>

					<p class="f4">Yato ca khvāyaṃ Vyaggha-pajja,||<br />
					kula-putto āyañ ca bhogānaṃ viditvā vayañ ca bhogānaṃ viditvā samaṃ jīvikaṃ kappeti na accogāḷhaṃ na atihīnaṃ:|| ||</p>

					<p class="f4">'Evaṃ me āyo vayaṃ pariyādāya ṭhassati,||<br />
					na ca me vayo āyaṃ pariyādāya ṭhassatī' ti.|| ||</p>

					<p class="f4">Ayaṃ vuccati Vyaggha-pajja, sama-jīvitā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">8. Evaṃ samuppannānaṃ Vyaggha-pajja bhogānaṃ cattāri apāya-mukhāni honti:||<br />
					itthidhutto hoti||<br />
					surādhutto||<br />
					akkhadhutto||<br />
					pāpa-mitto pāpa-sahāyo pāpa-sampavaṅko.|| ||</p>

					<p class="f4">Seyyathā pi Vyaggha-pajja,||<br />
					mahato taḷākassa cattāri c'eva apāya-mukhāni.|| ||</p>

					<p class="f4">Cattāri ca apāya-mukhāni,||<br />
					tassa puriso yāni c'eva āya-mukhāni tāni pidabheyya,||<br />
					yāni ca apāya-mukhāni tāni vivareyya,||<br />
					devo ca na sammā dhāraṃ anuppaveccheyya,||<br />
					evaṃ hi tassa Vyaggha-pajja mahato taḷākassa pārihāni yeva pāṭikaṅkha no vuddhī.|| ||</p>

					<p class="f4">Evam eva kho Vyaggha-pajja,||<br />
					evaṃ samuppannānaṃ bhogānaṃ cattāri apāya-mukhāni honti:||<br />
					itthidhutto hoti||<br />
					surādhutto||<br />
					akkhadhutto||<br />
					pāpa-mitto pāpa-sahāyo pāpa-sampavaṅko.|| ||</p>

					<p class="ctr c">-&#9702;-</p>

					<p class="f4">9. Evaṃ samuppannānaṃ Vyaggha-pajja,||<br />
					bhogānaṃ cattārī āya-mukhāni honti:|| ||</p>

					<p class="f4">Na itthidhutto hoti||<br />
					na surādhutto||<br />
					na <a id="pg284"><span class="f2 g"><b>[284]</b></span></a> akkhadhutto,||<br />
					kalyāṇa-mitto kalyāṇa-sahāyo kalyāṇa-sampavaṅko.|| ||</p>

					<p class="f4">Seyyathā pi Vyaggha-pajja,||<br />
					mahato taḷākassa cattāri c'eva āya-mukhāni,||<br />
					cattāri ca apāya-mukhāni,||<br />
					tassa puriso yāni c'eva āya-mukhāni tāni vivareyya,||<br />
					yāni ca apāya-mukhāni tāni pidaheyya,||<br />
					devo ca sammā dhāraṃ anuppaveccheya,||<br />
					evaṃ hi tassa Vyaggha-pajja,||<br />
					mahato taḷākassa vuddhi yeva pāṭikaṅkhā no parihāni,||<br />
					evam eva kho Vyaggha-pajja,||<br />
					evaṃ samuppannā bhogānaṃ cattāri āya-mukhāni honti:||<br />
					na itthidhutto hoti,||<br />
					na surādhutto,||<br />
					na akkhadhutto,||<br />
					kalyāṇa-mitto kalyāṇa-sahāyo kalyāṇa-sampavaṅko.|| ||</p>

					<p class="f4">Ime kho Vyaggha-pajja, cattāro dhammā kula-puttassa diṭṭha-dhamma-hitāya saṃvaṭṭanti,||<br />
					diṭṭha-dhammasukhāyāti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">10. Cattāro me Vyaggha-pajja, dhammā kula-puttassa samparāyahitāya saṃvaṭṭanti samparāya-sukhāya.|| ||</p>

					<p class="f4">Katame cattāro?|| ||</p>

					<p class="f4">11. Saddhā-sampadā||<br />
					sīla-sampadā||<br />
					cāga-sampadā||<br />
					paññā-sampadā.|| ||</p>

					<p class="ctr c">&#9632;</p>

					<p class="f4">12. Katamā ca Vyaggha-pajja, saddhā-sampadā?|| ||</p>

					<p class="f4">Idha Vyaggha-pajja, kula-putto saddho hoti,||<br />
					sadda-hati Tathāgatassa bhodhi:||<br />
					iti pi so Bhagavā arahaṃ Sammā Sambuddho vijjajacaraṇa-sampanno Sugato loka-vidū anuttaro purisa-dhamma-sārathi Satthā deva-manussānaṃ Buddho Bhagavā ti.|| ||</p>

					<p class="f4">Ayaṃ vuccati Vyaggha-pajja, saddhā-sampadā.|| ||</p>

					<p class="ctr c">&#9632;</p>

					<p class="f4">13. Katamā ca Vyaggha-pajja, sīla-sampadā?|| ||</p>

					<p class="f4">Idha Vyaggha-pajja kula-putto pāṇ-ā-tipātā paṭivirato hoti adinn'ādānā paṭivirato hoti kāmesu micchā-cārā paṭivirato hoti,||<br />
					musā-vādā paṭivirato hoti||<br />
					surā-mera-yamajja-pamā-daṭṭhānā paṭivirato hoti.|| ||</p>

					<p class="f4">Ayaṃ vuccati Vyaggha-pajja, sīla-sampadā.|| ||</p>

					<p class="ctr c">&#9632;</p>
					<p class="f4">14. Katamā ca Vyaggha-pajja, cāga-sampadā?|| ||</p>

					<p class="f4">Idha Vyaggha-pajja, kula-putto vigata-mala-maccherena cetasā agāraṃ ajjhā-vasati mutta-cāgo payatapāṇi vossagga-rato yāvayogo dāna-saṃvibhāga-rato.|| ||</p>

					<p class="f4">Ayaṃ vuccati Vyaggha-pajja, cāga-sampadā.|| ||</p>

					<p class="ctr c">&#9632;</p>

					<p class="f4">15. Katamā ca Vyaggha-pajja paññā-sampadā?|| ||</p>

					<p class="f4"><a id="pg285"><span class="f2 g"><b>[285]</b></span></a> Idha Vyaggha-pajja, kula-putto paññavā hoti||<br />
					udayatthāgāminiyā paññāya samannāgato,||<br />
					ariyāya nibbedhi-kāya sammā-dukkha-k-khaya-gāminiyā.|| ||</p>

					<p class="f4">Ayaṃ vuccati Vyaggha-pajja paññā-sampadā.|| ||</p>

					<p class="f4">Ime kho Vyaggha-pajja, cattāro dhammā kula-puttassa samparāyahitāya saṃvaṭṭanti samparāya-sukhāyā ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					<p class="f4 ctr">Uṭṭhātā kammadheyyesu appamatto vidhānavā,||<br />
					Samaṃ kappeti jīvikaṃ sambhataṃ anurakkhati.|| ||</p>

					<p class="f4 ctr">Saddho sīlena sampanno vadaññū vītamaccharo,||<br />
					Niccaṃ Maggaṃ visodheti sotthānaṃ samparāyikaṃ|| ||</p>

					<p class="f4 ctr">Icc'ete aṭṭha dhammā ca saddhassa gharam esino,||<br />
					Akkhātā saccanāmena ubhayattha sukhāvahā.|| ||</p>

					<p class="f4 ctr">Diṭṭha-dhamma-hitatthāya samparāya-sukhāya ca||<br />
					evam etaṃ gaha-ṭ-ṭhānaṃ cāgo puññaṃ pavaḍḍhatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>