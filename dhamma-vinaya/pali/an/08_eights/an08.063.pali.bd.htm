<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṇguttara Nikāya, Eights, Sutta 63. A bhikkhu asks for a lesson 'in brief' and gets a lesson in detail. A truly unique sutta which leads to Arahantship by a complex mixing of the four brahma viharas, and samādhi practice in the context of satipatthana training. A good sutta to break up the rigid understanding of samādhi and satipaṭṭhana practice." />
<title>AN 8 63: Saṇkhitta-Desita Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					VIII. Aṭṭhaka Nipāta<br />
					VII. Bhūmi-Cāla Vagga</i></h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p63">Sutta 63</a></h4>

					<h1>Saṇkhitta-Desita Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p>&nbsp;</p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.063.hare.pts.htm#p1">pts</a>][<a href="../../../../dhamma-vinaya/ati/an/08_eights/an08.063.than.ati.htm#p1">than</a>][<a href="../../../../dhamma-vinaya/bd/an/08_eights/an08.063.olds.bd.htm#p1">olds</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati.|| ||</p>

					<p class="f4">Atha kho aññataro bhikkhu yena Bhagavā ten'upasaṇkami.|| ||</p>

					<p class="f4">Upasaṇkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinno ko so bhikkhu Bhagavantaṃ etad avoca:|| ||</p>

					<p class="f4">"Sādhu me bhante, Bhagavā saṇkhittena Dhammaṃ desetu,||<br />
					yam ahaṃ Bhagavato Dhammaṃ sutvā||<br />
					eko||<br />
					vūpakaṭṭho||<br />
					appamatto||<br />
					ātāpi||<br />
					pahit'atto vihareyyan" ti.|| ||</p>

					<p class="ctr c">&#9632;</p>

					<p class="f4">"Evam eva pan'idh'ekacce mogha-purisā mamañ ñeva ajjhasanti,||<br />
					Dhamme ca bhāsite mamañ ñeva anubandhitabbaṃ maññan" ti.|| ||</p>

					<p class="ctr c">&#9632;</p>

					<p class="f4">"Desetu me bhante,||<br />
					Bhagavā saṇkhittena Dhammaṃ,||<br />
					desetu Sugato saṇkhittena Dhammaṃ,||<br />
					app eva nāmāhaṃ Bhagavato bhāsitassa atthaṃ ājāneyyaṃ,||<br />
					app eva nāmāhaṃ Bhagavato bhāsitassa dāyādo assantī" ti.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">2. "Tasmāt'īha te bhikkhū, evaṃ sikkhitabbaṃ:|| ||</p>

					<p class="f4">'Ajajhatta me cittaṃ ṭhitaṃ bhavissati susaṇṭhitaṃ,||<br />
					na c'uppannā pāpakā akusalā dhammā cittaṃ pariyādāya ṭhassantī' ti.|| ||</p>

					<p class="f4">Evaṃ hi te bhikkhu, sikkhitabbaṃ.|| ||</p>

					<p class="ctr c">&#9632;</p>

					<p class="f4">3. Yato kho te bhikkhu, ajjhattaṃ cittaṃ ṭhitaṃ hoti susaṇṭhitaṃ,||<br />
					na c'uppannā pāpakā akusalā dhammā cittaṃ pariyādāya tiṭṭhanti,||<br />
					tato te bhikkhu, evaṃ sikkhitabbaṃ:|| ||</p>

					<p class="f4"><a id="pg300"><span class="f2 g"><b>[300]</b></span></a> 'Mettā me ceto-vimutti bhāvitā bhavissati||<br />
					bahulī-katā||<br />
					yānī-katā||<br />
					vatthu-katā||<br />
					anuṭṭhitā paricitā susamāraddhā' ti.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p class="ctr c">&#9632;</p>

					<p class="f4">4. Yato kho te bhikkhu, ayaṃ samādhi||<br />
					evaṃ bhāvito hoti||<br />
					bahulī-kato,||<br />
					tato tvaṃ bhikkhū, imaṃ samādhiṃ||<br />
					sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Karuṇā me ceto-vimutti bhāvitā bhavissati||<br />
					bahulī-katā yānī-katā vatthu-katā anuṭṭhitā parivitā susamāraddhā' ti.|| ||</p>

					<p class="f4">Evaṃ hi te bhikkhu, sikkhitabbaṃ.|| ||</p>

					<p class="ctr c">&#9632;</p>

					<p class="f4">Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Muditā me ceto-vimutti bhāvitā bhavissati||<br />
					bahulī-katā yānī-katā vatthu-katā anuṭṭhitā parivitā susamāraddhā' ti.|| ||</p>

					<p class="f4">Evaṃ hi te bhikkhu, sikkhitabbaṃ.|| ||</p>

					<p class="ctr c">&#9632;</p>

					<p class="f4">Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Upekhā me ceto-vimutti bhāvitā bhavissati||<br />
					bahulī-katā yānī-katā vatthu-katā anuṭṭhitā parivitā susamāraddhā' ti.|| ||</p>

					<p class="f4">Evaṃ hi te bhikkhu, sikkhitabbaṃ.|| ||</p>

					<p class="ctr c">&#9632;</p>

					<p class="f4">Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Kāye kāy'ānupassi viharissāmi ātāpī sampajāno satimā vineyya loke abhijjhā-domanassan' ti.|| ||</p>

					<p class="f4">Evaṃ hi te bhikkhu, sikkhitabbaṃ.|| ||</p>

					<p class="ctr c">&#9632;</p>

					<p class="f4">6. Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ <a id="pg301"><span class="f2 g"><b>[301]</b></span></a> bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Vedanāsu vedan'ānupassi viharasismi ātāpi sampajāno satimā vineyya loke abhijjhā-domanassan' ti.|| ||</p>

					<p class="f4">Evaṃ hi te bhikku, sikkhitabbaṃ.|| ||</p>

					<p class="ctr c">&#9632;</p>

					<p class="f4">Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Citte citt'ānupassī ātāpi sampajāno satimā vineyya loke abhijjhā-domanassan' ti.|| ||</p>

					<p class="f4">Evaṃ hi te bhikku, sikkhitabbaṃ.|| ||</p>

					<p class="ctr c">&#9632;</p>

					<p class="f4">Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito hoti subhāvito,||<br />
					tato te bhikkhu, evaṃ sikkhitabbaṃ:|| ||</p>

					<p class="f4">'Dhammesu Dhamm'ānupassī ātāpi sampajāno satimā vineyya loke abhijjhā-domanassan' ti.|| ||</p>

					<p class="f4">Evaṃ hi te bhikku, sikkhitabbaṃ.|| ||</p>

					<p class="ctr c">&#9632;</p>

					<p class="f4">7. Yato kho te bhikkhu, ayaṃ samādhi evaṃ bhāvito hoti bahulī-kato,||<br />
					tato tvaṃ bhikkhū, imaṃ samādhiṃ sa-vitakkam pi sa-vicāraṃ bhāveyyāsi,||<br />
					avitakkam pi vicāramantaṃ bhāveyyāsi,||<br />
					avitakam pi avicāraṃ bhāveyyāsi,||<br />
					sa-p-pītikam pi bhāveyyāsi,||<br />
					ni-p-pītikam pi bhāveyyāsi,||<br />
					sāta-sahagatam pi bhāveyyāsi,||<br />
					upekkhā-sahagatam pi bhāveyyāsi.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">Yato kho te bhikkhu, ayaṃ samādhi evaṃ bhāvito bhavissati subhāvito,||<br />
					tato tvaṃ bhikkhu, yena yen'eva gacchasi||<br />
					phāsu yeva gacchasi,||<br />
					yattha yattha ṭhassasi||<br />
					phāsu yeva ṭhassasi,||<br />
					yattha yattha nisīdissasi,||<br />
					phāsu yeva nisīdissasi,||<br />
					yattha yattha seyyaṃ kappessasi,||<br />
					phāsu yeva seyyaṃ kappessasī" ti.|| ||</p>

					<p class="f4">Evaṃ hi te bhikkhu, sikkhītabbaṃ.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">8. Atha kho so bhikkhu Bhagavatā||<br />
					iminā ovādena ovadito||<br />
					uṭṭhāy āsanā Bhagavantaṃ abhivādetvā padakkhiṇaṃ katvā pakkāmi.|| ||</p>

					<p class="f4">Atha kho so bhikkhu||<br />
					eko||<br />
					vūpakaṭṭho||<br />
					appamatto||<br />
					ātāpi||<br />
					pahit'atto viharanto||<br />
					na cirass'eva yass'atthāya kula-puttā samma-d-eva agārasmā anagāriyaṃ pabbajanti,||<br />
					tad anuttaraṃ Brahma-cariya-pariyosānaṃ||<br />
					diṭṭhe'va dhamme sayaṃ abhiññā sacchi-katvā upasampajja vibhāsi.|| ||</p>

					<p class="f4"><a id="pg302"><span class="f2 g"><b>[302]</b></span></a> "Khīṇā jāti||<br />
					vusitaṃ Brahma-cariyaṃ||<br />
					kataṃ karaṇīyaṃ||<br />
					nāparaṃ itthattāyā" ti abbhaññāsi.|| ||</p>

					<p class="f4">Aññataro ca pana so bhikkhu arahataṃ ahosī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
