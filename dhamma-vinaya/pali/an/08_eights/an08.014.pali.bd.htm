<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali Text of Aṇguttara Nikāya, Eights, Sutta 14. The Buddha gives eight ways in which excitable bhikkhus react like excitable horses when reproved." />
<title>AN 8 14: Khaluṇka Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṇguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr"><i>Aṇguttara Nikāya<br />
					VIII. Aṭṭhaka Nipāta<br />
					II: Mahā Vagga</i></h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p14">Sutta 14</a></h4>

					<h1>Khaluṇka Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg190"><span class="f2 g"><b>[190]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.014.hare.pts.htm#p1">pts</a>][<a href="../../../../dhamma-vinaya/ati/an/08_eights/an08.014.than.ati.htm#p1">than</a>][<a href="../../../../dhamma-vinaya/wp/an/08_eights/an08.014.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati<br />
					Jetavane Anāthapiṇḍikassa ārāme.|| ||</p>

					<p class="f4">Tatra kho Bhagavā bhikkhū āmantesi:|| ||</p>

					<p class="f4">"Bhikkhavo" ti.|| ||</p>

					<p class="f4">"Bhadante" ti te bhikkhū Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">2. Aṭṭha ca bhikkhave assa-khaluṇke desissāmi aṭṭha ca assadose,||<br />
					aṭṭha ca purisa-khaḷuṇke aṭṭha ca purisa-dose,||<br />
					taṃ suṇātha sādhukaṃ manasi karotha bhāsissāmī" ti.|| ||</p>

					<p class="f4">'Evaṃ bhante' ti kho te bhikkhu Bhagavato paccassosuṃ.|| ||</p>

					<p class="f4">Bhagavā etad avoca:|| ||</p>

					<p class="f4">3. Katame ca bhikkhave, aṭṭha assa-khaḷuṇkā aṭṭha ca assa-dosā?|| ||</p>

					<p class="f4">Idha, bhikkhave, ekacco assa-khaḷuṇko 'pehī' ti vutto viddho samāno codito sārathinā,||<br />
					pacchato paṭisakkati,||<br />
					<a id="pg191"><span class="f2 g"><b>[191]</b></span></a> piṭṭhito rathaṃ paṭivatteti.|| ||</p>

					<p class="f4">Eva-rūpo pi bhikkhave idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, paṭhamo assadoso.|| ||</p>

					<p class="ctr c">&#9632;</p>

					<p class="f4">4. Puna ca paraṃ bhikkhave,||<br />
					idh'ekacco assa-khaḷuṇko 'pehi' ti vutto viddho samāno codito sārathinā,||<br />
					pacchā laṃghati,||<br />
					kubbaraṃ hanti.|| ||</p>

					<p class="f4">Tidaṇḍaṃ bhañjati.|| ||</p>

					<p class="f4">Eva-rūpo pi bhikkhave,||<br />
					idh'ekacco assakhaluḍko hoti.|| ||</p>

					<p class="f4">Ayaṃ bhikkhave, dutiyo assadoso.|| ||</p>

					<p class="ctr c">&#9632;</p>

					<p class="f4">5. Puna ca paraṃ bhikkhave,||<br />
					idh'ekacco assa-khaḷuṇko 'pehi' ti vutto viddho samāno codito sārathinā,||<br />
					rathisāya satthiṃ ussajjitvā,||<br />
					rathisaṃ yeva ajjhomaddati.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, tatiyo assadoso.|| ||</p>

					<p class="ctr c">&#9632;</p>

					<p class="f4">6. Puna ca paraṃ bhikkhave,||<br />
					idh'ekacco assa-khaḷuṇko 'pehī' ti vutto viddho samāno codito sārathinā,||<br />
					ummaggaṃ gaṇhāti,||<br />
					ubbaṭumaṃ rathaṃ karoti.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, catuttho assadoso.|| ||</p>

					<p class="ctr c">&#9632;</p>

					<p class="f4">7. Puna ca paraṃ bhikkhave,||<br />
					idh'ekacco assa-khaḷuṇko 'pehī' ti vutto viddho samāno codito sārathinā,||<br />
					laṇghati purimaṃ kāyaṃ,||<br />
					paggaṇhāti purime pāde.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, pañcamo assadoso.|| ||</p>

					<p class="ctr c">&#9632;</p>

					<p class="f4">8. Puna ca paraṃ bhikkhave,||<br />
					idh'ekacco assa-khaḷuṇko 'pehi' ti vutto viddho samāno codito sārathinā,||<br />
					anādiyitvā sārathīṃ anādiyitvā patodaṃ dantehi mukh-ā-dhānaṃ <a id="pg192"><span class="f2 g"><b>[192]</b></span></a> viddhaṃsitvā,||<br />
					yenakāmaṃ pakkamati.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, chaṭṭho assadoso.|| ||</p>

					<p class="ctr c">&#9632;</p>

					<p class="f4">9. Puna ca paraṃ bhikkhave idh'ekacco assa-khaḷuṇko 'pehi' ti vutto viddho samāno codito sārathinā,||<br />
					n'eva abhi-k-kamati,||<br />
					no paṭikkamati,||<br />
					tatth'eva khīlaṭṭhāyī ṭhito hoti.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, sattamo assadoso.|| ||</p>

					<p class="ctr c">&#9632;</p>

					<p class="f4">10. Puna ca paraṃ bhikkhave idh'ekacco assa-khaḷuṇko 'pehi' ti vutto viddho samāno codito sārathinā,||<br />
					purime ca pāde saṃharitvā pacchime ca pāde saṃharitvā tatth'eva cattāro pāde abhinisīdati.|| ||</p>

					<p class="f4">Eva-rūpo pi bhikkhave, idh'ekacco assa-khaḷuṇko hoti.|| ||</p>

					<p class="f4">Ayaṃ bhikkhave, aṭṭhamo assadoso.|| ||</p>

					<p class="f4">Ime kho bhikkhave,||<br />
					aṭṭha assa-khaḷuṇkā aṭṭha ca assa-dosā.|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">11. Katame ca bhikkhave aṭṭha ca purisa-khaḷuṇkā,||<br />
					aṭṭha ca purisa-dosā?|| ||</p>

					<p class="f4">Idha, bhikkhave, bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno:|| ||</p>

					<p class="f4">'Na sarāmī na sarāmī' ti asatiyā'va nibbeṭheti.|| ||</p>

					<p class="f4">Seyyathā pi so bhikkhave,||<br />
					assa-khaḷuṇko 'pehī' ti vutto viddho samāno codito sārathinā,||<br />
					pacchato paṭisakkati,||<br />
					piṭṭhito rathaṃ paṭivatteti.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, paṭhamo purisa-doso.|| ||</p>

					<p class="ctr c">&#9632;</p>

					<p class="f4">12. Puna ca paraṃ bhikkhave bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno <a id="pg193"><span class="f2 g"><b>[193]</b></span></a> codakaṃ yeva paṭi-p-pharati:|| ||</p>

					<p class="f4">'Kiṃ nu kho tuyhaṃ bālassa akhyattassa bhaṇitena,||<br />
					tvam pi nāma bhaṇitabbaṃ maññasī' ti?|| ||</p>

					<p class="f4">Seyyathā pi so bhikkhave assa-khaḷuṇko pehīti vutto viddho samāno codito sārathinā,||<br />
					pacchā laḷghi,||<br />
					pati kubbaraṃ hanti,||<br />
					tidaṇḍaṃ bhañjati.|| ||</p>

					<p class="f4">Tath'ūpamāhaṃ bhikkhave imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, dutiyo purisa-doso.|| ||</p>

					<p class="ctr c">&#9632;</p>

					<p class="f4">13. Puna ca paraṃ bhikkhave,||<br />
					bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno codakass'eva paccāropeti:|| ||</p>

					<p class="f4">'Tvam pi kho'si itthannāmaṃ āpattiṃ āpanno.|| ||</p>

					<p class="f4">Tvaṃ tāva paṭhamaṃ paṭikarohī' ti.|| ||</p>

					<p class="f4">Seyyathā pi so bhikkhave,||<br />
					assa-khaḷuṇko 'pehī' ti vutto viddho samāno codito sārathinā||<br />
					rathisāya satthiṃ ussajjitvā rathisaṃ yeva ajjhomaddati.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, tatiyo purisa-doso.|| ||</p>

					<p class="ctr c">&#9632;</p>

					<p class="f4">14. Puna ca paraṃ bhikkhave,||<br />
					bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno aññen'aññaṃ paṭicarati,||<br />
					bahiddhā kathaṃ apanāmeti,||<br />
					kopañ ca dosañ ca a-p-paccayaṃ ca pātu-karoti.|| ||</p>

					<p class="f4">Seyyathā pi so bhikkhave,||<br />
					assa-khaḷuṇko pehīti vutto viddho samāno codito sārathinā,||<br />
					ummaggaṃ gaṇhāti,||<br />
					ubbaṭumaṃ rathaṃ karoti.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, catuttho purisa-doso.|| ||</p>

					<p class="ctr c">&#9632;</p>

					<p class="f4">15. Puna ca paraṃ bhikkhave,||<br />
					bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno Saṇgha-majjhe bāhāvikkhepaṃ bhaṇati.|| ||</p>

					<p class="f4">Seyyathā pi so <a id="pg194"><span class="f2 g"><b>[194]</b></span></a> bhikkhave assa-khaḷuṇko 'pehī' ti vutto viddho samāno codito sārathinā,||<br />
					laṇghati purimaṃ kāyaṃ,||<br />
					paggaṇhāti purime pāde.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, pañcamo purisa-doso.|| ||</p>

					<p class="ctr c">&#9632;</p>

					<p class="f4">16. Puna ca paraṃ bhikkhave,||<br />
					bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno anādiyitvā Saṇghaṃ anādiyitvā codakaṃ sāpattiko va yenakāmaṃ pakkamati.|| ||</p>

					<p class="f4">Seyyathā pi so bhikkhave, assa-khaḷuṇko 'pehī' ti vutto viddho samāno codito sārathinā,||<br />
					anādiyitvā sārathiṃ<br />
					anādiyitvā patodaṃ dantehi mukh-ā-dhānaṃ vidaṃsitvā,||<br />
					yenakāmaṃ pakkamati.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, chaṭṭho purisa-doso.|| ||</p>

					<p class="ctr c">&#9632;</p>

					<p class="f4">17. Puna ca paraṃ bhikkhave bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno:|| ||</p>

					<p class="f4">'Nevāhaṃ āpanno'mhi,||<br />
					na panāhaṃ āpanno'mhī' ti.|| ||</p>

					<p class="f4">So tuṇhi-bhāvena Saṇghaṃ viheseti.|| ||</p>

					<p class="f4">Seyyathā pi so bhikkhave,||<br />
					assa-khaḷuṇko 'pehī' ti vutto viddho samāno codito sārathinā,||<br />
					n'eva abhi-k-kamati,||<br />
					no paṭikkamati,||<br />
					tatth'eva khīlaṭṭhāyī ṭhito hoti.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, sattamo purisa-doso.|| ||</p>

					<p class="ctr c">&#9632;</p>

					<p class="f4">18. Puna ca paraṃ bhikkhave bhikkhū bhikkhuṃ āpattiyā codenti.|| ||</p>

					<p class="f4">So bhikkhu bhikkhūhi āpattiyā codiyamāno evam <a id="pg195"><span class="f2 g"><b>[195]</b></span></a> āha:|| ||</p>

					<p class="f4">'Kiṃ nu kho tumhe āyasmanto atibāḷhaṃ mayi vyāvaṭā yava,||<br />
					idānāhaṃ sikkhaṃ paccakkhāya hīnāy-āvattissāmī' ti?|| ||</p>

					<p class="f4">So sikkhaṃ paccakkhāya hīnā-yāvattitvā evam āha:|| ||</p>

					<p class="f4">'Idāni kho tumhe āyasmanto atta-manā hothā' ti.|| ||</p>

					<p class="f4">Seyyathā pi so bhikkhave assa-khaḷuṇko 'pehī' ti vutto viddho samāno codito sārathinā purime ca pāde saṃharitvā pacchime ca pāde saṃharitvā tatth'eva cattāro pāde abhinisīdati.|| ||</p>

					<p class="f4">Tath'ūpamāhaṃ bhikkhave, imaṃ puggalaṃ vadāmi.|| ||</p>

					<p class="f4">Eva-rūpo pi bhikkhave, idh'ekacco purisa-khaḷuṇko hoti.|| ||</p>

					<p class="f4">Ayaṃ bhikkhave, aṭṭhamo purisa-doso.|| ||</p>

					<p class="f4">Ime kho bhikkhave, aṭṭha purisa-khaḷuṇkā aṭṭha ca purisa-dosā ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
