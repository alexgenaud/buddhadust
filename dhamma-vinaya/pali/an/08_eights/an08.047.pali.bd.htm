<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aṅguttara Nikāya, Eights, Sutta 47. The Buddha tells Visaka of the eight characteristics of women who are born as goddesses of lovely form." />
<title>AN 8 47: Visākha-Manāpa-Kāyika Suttaṃ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aṅguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aṅguttara Nikāya<br />
					VIII. Aṭṭhaka Nipāta<br />
					V. Uposatha Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p47">Sutta 47</a></h4>

					<h1>Visākha-Manāpa-Kāyika Suttaṃ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg267"><span class="f2 g"><b>[267]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.047.hare.pts.htm">pts</a>][<a href="../../../../dhamma-vinaya/wp/an/08_eights/an08.047.bodh.wp.htm#p1">bodh</a>]</span> Evaṃ me sutaṃ:|| ||</p>

					<p class="f4">Ekaṃ samayaṃ Bhagavā Sāvatthiyaṃ viharati Pubbārāme Migāra-mātu pāsāde.|| ||</p>

					<p class="f4">Atha kho Visākhā Migāra-mātā yena Bhagavā ten'upasaṅkami.|| ||</p>

					<p class="f4">Upasaṅkamitvā Bhagavantaṃ abhivādetvā eka-m-antaṃ nisīdi.|| ||</p>

					<p class="f4">Eka-m-antaṃ nisinnaṃ kho Visākhaṃ Migāra-mātaraṃ Bhagavā etad avoca:|| ||</p>

					<p class="f4">2. Aṭṭhahi kho Visākhe, dhammehi samannāgato mātu-gāmo kāyassa bhedā param maraṇā manāpa-kāyikānaṃ devānaṃ saha-vyataṃ uppajjati.|| ||</p>

					<p class="f4">Katamehi aṭṭhahi?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Idha Visākhe, mātu-gāmo yassa mātā-pitaro bhattuno denti,||<br />
					attha-kāmā hitesino anukampakā anukampaṃ upādāya,||<br />
					tassa hoti pubb'uṭṭhāyinī pacchā-nipātinī kiṅkārapaṭissāvinī manāpacārinī piyavādinī.|| ||</p>

					<p class="ctr c">&#9632;</p>

					<p class="f4">4. Ye te bhattu garuno honti,||<br />
					'mātā' ti vā 'pitā' ti vā 'samaṇa-brāhmaṇā' ti vā,||<br />
					te sakkaroti garukaroti māneti pūjeti abbhāgate ca āsanodakena paṭipūjeti.|| ||</p>

					<p class="ctr c">&#9632;</p>

					<p class="f4">5. Ye te bhattu abbhantara kammantā 'uṇṇā' ti vā 'kappāsā' ti vā||<br />
					tattha dakkhā hoti analasā tatrupāyāya vīmaṃsāya samannāgatā alaṅ kātuṃ alaṃ saṃvidhātuṃ.|| ||</p>

					<p class="ctr c">&#9632;</p>

					<p class="f4">6. Yo so bhatatu abbhantaro antojano 'dāsā' ti vā 'pessā' ti vā,||<br />
					'kamma-karā' ti vā,||<br />
					tesaṃ katañ ca katato jānāti,||<br />
					akatañ ca akatato jānāti,||<br />
					gilāna-kānañ ca bal-ā-balaṃ jānāti,||<br />
					khādanīyaṃ bhojanīyañ c'assa paccaṃsena saṃvibhajati.|| ||</p>

					<p class="ctr c">&#9632;</p>

					<p class="f4">7. Yaṃ hattu āharati dhanaṃ vā dhaññaṃ vā rajataṃ vā jāta-rūpaṃ vā,||<br />
					taṃ ārakkhena guttiyā sampādeti,||<br />
					tattha ca hoti adhuttī athenī asonḍī avināsikā.|| ||</p>

					<p class="ctr c">&#9632;</p>

					<p class="f4">8. Upāsikā kho pana hoti Buddhaṃ saraṇaṃ gatā,||<br />
					dhammaṃ saraṇaṃ gatā||<br />
					Saṅghaṃ saraṇaṃ gatā.|| ||</p>

					<p class="ctr c">&#9632;</p>

					<p class="f4">9. Sīla-vatī kho pana hoti pāṇ-ā-tipātā paṭiviratā,||<br />
					adinn'ādānā paṭiviratā||<br />
					kāmesu micchā-cārā paṭiviratā||<br />
					musā-vādā paṭiviratā||<br />
					surā-mera-yamajja-pamā-daṭṭhānā paṭiviratā.|| ||</p>

					<p class="ctr c">&#9632;</p>

					<p class="f4">10. Cāgavatī kho pana hoti vigata-mala-maccherena cetasā agāraṃ ajjhā-vasati mutta-cāgā payata-pāṇī vossagga-ratā yā cayogā dānasaṃvihāragaratā.|| ||</p>

					<p class="f4">11. Imehi kho Visākhe, aṭṭhahi dhammehi samaṅgato mātu-gāmo kāyassa bhedā param maraṇā manāpa-kāyikānaṃ devānaṃ saha-vyataṃ upapajjatī ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Yo naṃ bharati sabbadā niccaṃ ātāpī ussuko,||<br />
							Taṃ sabba-kāmadaṃ posaṃ bhattāraṃ nātimaññati.|| ||</p>

					      <p class="f4 in2">Na cāpi sotthī bhattāraṃ issāvādena rosaye,||<br />
							Bhattu ca garuno sabbe patipūjeti paṇḍitā.|| ||</p>

					      <p class="f4 in2">Uṭṭhāyikā analasā saṅgahitaparijjanā,||<br />
							Bhattu manāpaṃ carati sambhataṃ anurakkhati.|| ||</p>

					      <p class="f4 in2">Yā evaṃ vattatī nārī bhattu chandavasānugā,||<br />
							Manāpā nāma te devā yattha sā upapajjatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>