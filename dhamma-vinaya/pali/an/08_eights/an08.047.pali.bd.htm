<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Eights, Sutta 47. The Buddha tells Visaka of the eight characteristics of women who are born as goddesses of lovely form." />
<title>AN 8 47: Visākha-Manāpa-Kāyika Suttaɱ</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					VIII. Aṭṭhaka Nipāta<br />
					V. Uposatha Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p47">Sutta 47</a></h4>

					<h1>Visākha-Manāpa-Kāyika Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg267"><span class="f2 g"><b>[267]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.047.hare.pts.htm">pts</a>][<a href="../../../../dhamma-vinaya/wp/an/08_eights/an08.047.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Sāvatthiyaɱ viharati Pubbārāme Migāra-mātu pāsāde.|| ||</p>

					<p class="f4">Atha kho Visākhā Migāra-mātā yena Bhagavā ten'upasankami.|| ||</p>

					<p class="f4">Upasaŋkamitvā Bhagavantaɱ abhivādetvā eka-m-antaɱ nisīdi.|| ||</p>

					<p class="f4">Eka-m-antaɱ nisinnaɱ kho Visākhaɱ Migāra-mātaraɱ Bhagavā etad avoca:|| ||</p>

					<p class="f4">2. Aṭṭhahi kho Visākhe, dhammehi samannāgato mātu-gāmo kāyassa bhedā param maraṇā manāpa-kāyikānaɱ devānaɱ saha-vyataɱ uppajjati.|| ||</p>

					<p class="f4">Katamehi aṭṭhahi?|| ||</p>

					<p>&nbsp;</p>

					<p class="f4 ctr c">§</p>

					<p>&nbsp;</p>

					<p class="f4">3. Idha Visākhe, mātu-gāmo yassa mātā-pitaro bhattuno denti,||<br />
					attha-kāmā hitesino anukampakā anukampaɱ upādāya,||<br />
					tassa hoti pubb'uṭṭhāyinī pacchā-nipātinī kiŋkārapaṭissāvinī manāpacārinī piyavādinī.|| ||</p>

					<p class="ctr c">&#9632;</p>

					<p class="f4">4. Ye te bhattu garuno honti,||<br />
					'mātā' ti vā 'pitā' ti vā 'samaṇa-brāhmaṇā' ti vā,||<br />
					te sakkaroti garukaroti māneti pūjeti abbhāgate ca āsanodakena paṭipūjeti.|| ||</p>

					<p class="ctr c">&#9632;</p>

					<p class="f4">5. Ye te bhattu abbhantara kammantā 'uṇṇā' ti vā 'kappāsā' ti vā||<br />
					tattha dakkhā hoti analasā tatrupāyāya vīmaɱsāya samannāgatā alaŋ kātuɱ alaɱ saɱvidhātuɱ.|| ||</p>

					<p class="ctr c">&#9632;</p>

					<p class="f4">6. Yo so bhatatu abbhantaro antojano 'dāsā' ti vā 'pessā' ti vā,||<br />
					'kamma-karā' ti vā,||<br />
					tesaɱ katañ ca katato jānāti,||<br />
					akatañ ca akatato jānāti,||<br />
					gilāna-kānañ ca bal-ā-balaɱ jānāti,||<br />
					khādanīyaɱ bhojanīyañ c'assa paccaɱsena saɱvibhajati.|| ||</p>

					<p class="ctr c">&#9632;</p>

					<p class="f4">7. Yaɱ hattu āharati dhanaɱ vā dhaññaɱ vā rajataɱ vā jāta-rūpaɱ vā,||<br />
					taɱ ārakkhena guttiyā sampādeti,||<br />
					tattha ca hoti adhuttī athenī asonḍī avināsikā.|| ||</p>

					<p class="ctr c">&#9632;</p>

					<p class="f4">8. Upāsikā kho pana hoti Buddhaɱ saraṇaɱ gatā,||<br />
					dhammaɱ saraṇaɱ gatā||<br />
					Saŋghaɱ saraṇaɱ gatā.|| ||</p>

					<p class="ctr c">&#9632;</p>

					<p class="f4">9. Sīla-vatī kho pana hoti pāṇāti-pātā paṭiviratā,||<br />
					adinn'ādānā paṭiviratā||<br />
					kāmesu micchā-cārā paṭiviratā||<br />
					musā-vādā paṭiviratā||<br />
					surā-mera-yamajja-pamā-daṭṭhānā paṭiviratā.|| ||</p>

					<p class="ctr c">&#9632;</p>

					<p class="f4">10. Cāgavatī kho pana hoti vigata-mala-maccherena cetasā agāraɱ ajjhāvasati mutta-cāgā payata-pāṇī vossagga-ratā yā cayogā dānasaɱvihāragaratā.|| ||</p>

					<p class="f4">11. Imehi kho Visākhe, aṭṭhahi dhammehi samangato mātu-gāmo kāyassa bhedā param maraṇā manāpa-kāyikānaɱ devānaɱ saha-vyataɱ upapajjatī ti.|| ||</p>

					<p>&nbsp;</p>

					<hr class="hrctr" />

					<p>&nbsp;</p>

					      <p class="f4 in2">Yo naɱ bharati sabbadā niccaɱ ātāpī ussuko,||<br />
							Taɱ sabba-kāmadaɱ posaɱ bhattāraɱ nātimaññati.|| ||</p>

					      <p class="f4 in2">Na cāpi sotthī bhattāraɱ issāvādena rosaye,||<br />
							Bhattu ca garuno sabbe patipūjeti paṇḍitā.|| ||</p>

					      <p class="f4 in2">Uṭṭhāyikā analasā saŋgahitaparijjanā,||<br />
							Bhattu manāpaɱ carati sambhataɱ anurakkhati.|| ||</p>

					      <p class="f4 in2">Yā evaɱ vattatī nārī bhattu chandavasānugā,||<br />
							Manāpā nāma te devā yattha sā upapajjatī ti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>