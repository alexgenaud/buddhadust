<!DOCTYPE html>
<html lang="en"><head><meta charset="utf-8">
<link rel="stylesheet" href="../../../../resources/admin/styles/newcommon.css">
<meta name="description" content="The Pali text of Aŋguttara Nikāya, Eights, Sutta 11. The Buddha explains why it is that he should be considered the eldest among gods and men." />
<title>AN 8 11: Veranja Suttam</title>
</head>

<body>

<p class="ctr"><img src="../../../../resources/images/anguttarapage.jpg" height="36" width="333" alt="Aŋguttara Nikāya"></p>

<hr />

<p class="ctr f2">[<a href="../../../../index.htm">Home</a>]&nbsp;&nbsp;[<a href="../../../../backmatter/indexes/sutta/sutta_toc.htm">Sutta Indexes</a>]&nbsp;&nbsp;[<a href="../../../../backmatter/glossology/glossologytoc.htm">Glossology</a>]&nbsp;&nbsp;[<a href="../../../../backmatter/indexes/idx_index.htm">Site Sub-Sections</a>]</p>

<hr />

<p>&nbsp;</p>

<div class="main">

					<h4 class="ctr">Aŋguttara Nikāya<br />
					VIII. Aṭṭhaka Nipāta<br />
					II: Mahā Vagga</h4>

					<h4 class="ctr"><a href="../../../../backmatter/indexes/sutta/an/idx_08_atthakanipata.htm#p11">Sutta 11</a></h4>

					<h1>Verañja Suttaɱ</h1>

							<p class="ctr f1">Adapted from the 1995 edition of the digital version of the <b>Sri Lanka Buddha Jayanti Tripitaka Series.</b></p>

					<p>&nbsp;</p>

					<hr />

					<p><a id="pg172"><span class="f2 g"><b>[172]</b></span></a></p>

					<p class="f4"><span class="f3">[<a id="p1">1</a>][<a href="../../../../dhamma-vinaya/pts/an/08_eights/an08.011.hare.pts.htm#p1">pts</a>][<a href="../../../../dhamma-vinaya/wp/an/08_eights/an08.011.bodh.wp.htm#p1">bodh</a>]</span> Evaɱ me sutaɱ:|| ||</p>

					<p class="f4">Ekaɱ samayaɱ Bhagavā Verañjāyaɱ viharati Naḷerupucimanda-mūle.|| ||</p>

					<p class="f4">Atha kho Verañjo <a id="pg173"><span class="f2 g"><b>[173]</b></span></a> brāhmaṇo yena Bhagavā ten'upasankami,||<br />
					upasankamitvā Bhagavatā saddhiɱ sammodi.|| ||</p>

					<p class="f4">Sammodanīyaɱ kathaɱ sārāṇīyaɱ vīti-sāretvā eka-m-antaɱ nisīdi.|| ||</p>

					<p class="f4">Eka-m-antaɱ nisinno kho Verañjo brāhmaṇo Bhagavantaɱ etad avoca:|| ||</p>

					<p class="f4">'Sutaɱ me taɱ bho Gotama,||<br />
					na Samaṇo Gotamo brāhmaṇe jiṇṇe vuddhe mahallake addhagate vayo-anuppatte abhivādeti vā paccuṭṭheti vā āsanena vā nimantetī  ti.|| ||</p>

					<p class="f4">Tayidaɱ bho Gotama, tath'eva,||<br />
					na hi bhavaɱ Gotamo brāhmaṇe jiṇṇe vuddhe mahallake addhagate vayo-anuppatte abhivādeti vā paccuṭṭheti vā āsanena vā nimanteti.|| ||</p>

					<p class="f4">Tayidaɱ bho Gotama na sampannam evā' ti.|| ||</p>

					<p class="f4">'Nāhaɱ taɱ brāhmaṇa,||<br />
					passāmi sa-devake loke sa-Mārake sa-brahmake sa-s-samaṇa-brāhmaṇiyā pajāya sadeva-manussāya yam ahaɱ abhivādeyyaɱ vā paccuṭṭheyyaɱ vā āsanena vā nimanteyyaɱ.|| ||</p>

					<p class="f4">Yaɱ hi brāhmaṇa, Tathāgato abhivādeyya vā paccuṭṭheyya vā āsanena vā nimanteyya muddhā pi tassa vipateyyā' ti.|| ||</p>

					<p class="f4">2. 'Arasarūpo bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Arasarūpo Samaṇo Gotamo' ti.|| ||</p>

					<p class="f4">Ye te brāhmaṇa, rūparasā saddarasā gandharasā rasarasā poṭṭhabbarasā,||<br />
					te Tathāgatassa pahīnā,||<br />
					ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Ayaɱ kho brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Arasarūpo Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4"><a id="pg174"><span class="f2 g"><b>[174]</b></span></a> 3. 'Nibbhogo bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Nibbhogo Samaṇo Gotamo 'ti.|| ||</p>

					<p class="f4">Ye te brāhmaṇa, rūpa-bhogā sadda-bhogā gandha-bhogā rasa-bhogā poṭṭhabba-bhogā||<br />
					te Tathāgatassa pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Nibbhogo Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">4. 'Akiriyavādo bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Akiriyavādo Samaṇo Gotamo' ti.|| ||</p>

					<p class="f4">Ahaɱ hi brāhmaṇa, akiriyaɱ vadāmi kāya-du-c-caritassa vacī-du-c-caritassa mano-du-c-caritassa,||<br />
					aneka-vihitānaɱ pāpakānaɱ akusalānaɱ dhammānaɱ akiriyaɱ vadāmi.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Akiriyavādo Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">5. 'Ucchedavādo bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Ucchedavādo Samaṇo Gotamo' ti.|| ||</p>

					<p class="f4">Ahaɱ hi brāhmaṇa, ucchedaɱ vadāmi rāgassa dosassa mohassa,||<br />
					aneka-vihitānaɱ pāpakānaɱ akusalānaɱ dhammānaɱ ucchedaɱ vadāmi.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Ucchedavādo Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">6. 'Jegucchī bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Jegucchī Samaṇo Gotamo' ti|| ||</p>

					<p class="f4">Ahaɱ hi brāhmaṇa, jigucchāmi kāya-du-c-caritena vacī-du-c-caritena mano-du-c-caritena,||<br />
					aneka-vihitānaɱ pāpakānaɱ akusalānaɱ <a id="pg175"><span class="f2 g"><b>[175]</b></span></a> dhammānaɱ samāpattiyā jigucchāmi.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Jegucchī Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">7. 'Venayiko bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Venayiko Samaṇo Gotamo' ti.|| ||</p>

					<p class="f4">Ahaɱ hi brāhmaṇa, vinayāya dhammaɱ desemi rāgassa dosassa mohassa,||<br />
					aneka-vihitānaɱ pāpakānaɱ akusalānaɱ dhammānaɱ vinayāya dhammaɱ desemi.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Venayiko Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">8. 'Tapassī bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Tapassī Samaṇo Gotamo' ti|| ||</p>

					<p class="f4">Tapanīyāhaɱ brāhmaṇa, pāpake akusale dhamme vadāmi kāya-du-c-caritaɱ vacī-du-c-caritaɱ mano-du-c-caritaɱ,||<br />
					yassa kho brāhmaṇa,||<br />
					tapanīyā pāpakā akusalā dhammā pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā,<br />
					tam ahaɱ tapassī'ti vadāmi,||<br />
					Tathāgatassa kho brāhmaṇa,||<br />
					tapanīyā pāpakā akusalā dhammā pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Tapassī Samaṇo Gotamo'ti' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">9. 'Apagabbho bhavaɱ Gotamo' ti.|| ||</p>

					<p class="f4">'Atthi khv esa brāhmaṇa, pariyāyo,||<br />
					yena maɱ pariyāyena sammā vadamāno vadeyya:|| ||</p>

					<p class="f4">'Apagabbho Samaṇo Gotamo' ti.|| ||</p>

					<p class="f4">Yassa kho brāhmaṇa, āyatiɱ gabbhaseyyā puna-b-bhav-ā-bhinibbatti pahīnā ucchinna-mūlā tālā-vatthu-katā anabhāva-katā āyatiɱ <a id="pg176"><span class="f2 g"><b>[176]</b></span></a> anuppāda-dhammā,||<br />
					tam ahaɱ apagabbhoti vadāmi Tathāgatassa kho brāhmaṇa,||<br />
					āyatiɱ gabbhaseyyā puna-b-bhav-ā-bhinibbatti pahīnā ucchinna-mūlā tālā-vatthu-katā anabhāva-katā āyatiɱ anuppāda-dhammā.|| ||</p>

					<p class="f4">Ayaɱ kho brāhmaṇa pariyāyo,<br />
					yena pariyāyena sammā vadamāno vadeyya:|| ||</p>

					<p class="f4">'Apagabbho Samaṇo Gotamo' ti.|| ||</p>

					<p class="f4">No ca kho yaɱ tvaɱ sandhāya vadesi' ti.|| ||</p>

					<p class="f4">Seyyathā pi brāhmaṇa, kukkuṭiyā aṇḍāni aṭṭha vā dasa vā dvādasa vā,||<br />
					tān'assu kukkuṭiyā sammā adhisayitāni sammā pariseditāni sammā paribhāvitāni;||<br />
					yo nu kho tesaɱ kukkuṭa-c-chāpa-kānaɱ paṭhamataraɱ pādanakha-sikhāya vā mukhatuṇḍakena vā aṇḍakosaɱ padāḷetvā sotthinā abhinibbhijjeyya,||<br />
					kinti svāssa vacanīyo jeṭṭho vā kaṇiṭṭho vā' ti?|| ||</p>

					<p class="f4">Jeṭṭho ti'ssa bho Gotama, vacanīyo,||<br />
					so hi n'esaɱ bho Gotama, jeṭṭho hotī' ti.|| ||</p>

					<p class="f4">10. Evam eva kho ahaɱ brāhmaṇa,||<br />
					avijjā-gatāya pajāya aṇḍabhūtāya,||<br />
					pariyonaddhāya avijjaṇḍakosaɱ padāletvā eko'va loke anuttaraɱ sammā-sambodhiɱ abhisambuddho.|| ||</p>

					<p class="f4">Ahaɱ hi brāhmaṇa jeṭṭho seṭṭho lokassa.|| ||</p>

					<p class="f4">Āraddhaɱ kho pana me brāhmaṇa,||<br />
					viriyaɱ ahosi asallīnaɱ,||<br />
					upaṭṭhitā sati apamuṭṭhā,||<br />
					passaddho kāyo asāraddho,||<br />
					samāhitaɱ cittaɱ ek'aggaɱ.|| ||</p>

					<p class="f4">11. 'So kho ahaɱ brāhmaṇa,||<br />
					vivicc'eva kāmehi vivicca akusalehi dhammehi sa-vitakkaɱ sa-vicāraɱ viveka-jaɱ pīti-sukhaɱ paṭhamaɱ-jhānaɱ upasampajja vihasiɱ.|| ||</p>

					<p class="f4">Vitakka-vicārānaɱ vūpasamā ajjhattaɱ sampasādanaɱ cetaso ekodi-bhāvaɱ avitakkaɱ avicāraɱ samādhi-jaɱ pīti-sukhaɱ <a id="pg177"><span class="f2 g"><b>[177]</b></span></a> dutiyaɱ jhānaɱ upasampajja vihasiɱ.|| ||</p>

					<p class="f4">Pītiyā ca virāgā upekkhako ca vihasiɱ sato ca sampajāno sukhañ ca kāyena paṭisaɱvedemi,||<br />
					yaɱ taɱ ariyā ācikkhanti:|| ||</p>

					<p class="f4">'Upekkhako satimā sukha-vihārī' ti|| ||</p>

					<p class="f4">taɱ tatiyaɱ-jhānaɱ upasampajja vihasiɱ.|| ||</p>

					<p class="f4">Sukhassa ca pahānā dukkhassa ca pahānā pubb'eva somanassa-domanassānaɱ atthaŋ-gamā adukkha-m-asukhaɱ upekkhā-sati-pārisuddhiɱ catutthaɱ-jhānaɱ upasampajja vihasiɱ.|| ||</p>

					<p class="f4">12. 'So evaɱ samāhite citte parisuddhe pariyodāte anaŋgaṇe vigatūpakkilese mudu-bhute kammaniye ṭhite ānejjappatte pubbe-nivāsānussati-ñāṇāya cittaɱ abhininnāmesiɱ.|| ||</p>

					<p class="f4">So aneka-vihitaɱ pubbe-nivāsaɱ anussarāmi,||<br />
					seyyath'idaɱ:|| ||</p>

					<p class="f4">Ekam pi jātiɱ dve pi jātiyo tisso pi jātiyo catasso pi jātiyo pañca pi jātiyo dasa pi jātiyo,||<br />
					vīsam pi jātiyo tiɱsam pi jātiyo cattārīsam pi jātiyo paññāsam pi jātiyo jāti-satam pi jāti-sahassam pi jāti-sata-sahassam pi aneke pi saɱvaṭṭa-kappe anekepi vivaṭṭa-kappe anekepi saɱvaṭṭa-vivaṭṭa-kappe.|| ||</p>

					<p class="f4">"Amutrāsiɱ evaɱ-nāmo,||<br />
					evaɱ-gotto||<br />
					evaɱ vaṇṇo||<br />
					evam-āhāro||<br />
					evaɱ sukha-dukkha-paṭisaɱvedī||<br />
					evam-āyu-pariyanto.|| ||</p>

					<p class="f4">So tato cuto amutra upapādiɱ,||<br />
					tatrāpāsiɱ evaɱ-nāmo evaɱ-gotto evaɱ vaṇṇo evam-āhāro evaɱ sukha-dukkha-paṭisaɱvedī evam-āyu-pariyanto.|| ||</p>

					<p class="f4">So tato cuto idh'ūpapanno" ti.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarāmi.|| ||</p>

					<p class="f4">Ayam assa paṭhamā vijjā adhigatā hoti,<br />
					avijjā vihatā,||<br />
					vijjā uppannā,||<br />
					tamo vihato,||<br />
					āloko uppanno,||<br />
					yathā taɱ appamattassa ātāpino pahitattassa viharato.|| ||</p>

					<p class="f4">Iti sākāraɱ sa-uddesaɱ aneka-vihitaɱ pubbe-nivāsaɱ anussarāmi.|| ||</p>

					<p class="f4">Ayaɱ kho me brāhmaṇa,||<br />
					rattiyā paṭhame yāme paṭhamā vijjā adhigatā||<br />
					avijjā vihatā||<br />
					vijjā uppannā||<br />
					tamo vihato||<br />
					āloko uppanno||<br />
					yathā taɱ appamattassa ātāpino pahitattassa viharato.|| ||</p>

					<p class="f4">Ayaɱ kho me brāhmaṇa,||<br />
					paṭhamā abhinibbhidā ahosi kukkuṭacchāpakass'eva aṇḍakosamhā.</p>

					<p class="f4"><a id="pg178"><span class="f2 g"><b>[178]</b></span></a> 13. So evaɱ samāhite citte parisuddhe pariyodāte anaŋgaṇe vigatūpakkilese mudu-bhute kammaniye ṭhite ānejjappatte sattānaɱ cutūpapātañāṇāya cittaɱ abhininnāmesiɱ.|| ||</p>

					<p class="f4">So dibbena cakkhunā visuddhena atikkanta-mānusa-kena satte passāmi cavamāne upjjamāne,||<br />
					hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">"Ime vata bhonto sattā kāya-du-c-caritena samannāgatā,||<br />
					vacī-du-c-caritena samannāgatā,||<br />
					mano-du-c-caritena samannāgatā,||<br />
					ariyānaɱ upavādakā micchā-diṭṭhikā||<br />
					micchā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā apāyaɱ duggatiɱ vinipātaɱ Nirayaɱ upapannā.|| ||</p>

					<p class="f4">Ime vā pana bhonto sattā kāya-sucaritena samannāgatā,||<br />
					vacī-sucaritena samannāgatā,||<br />
					mano-sucaritena samannāgatā,||<br />
					ariyānaɱ anupavādakā sammā-diṭṭhikā||<br />
					sammā-diṭṭhi-kamma-samādānā.|| ||</p>

					<p class="f4">Te kāyassa bhedā param maraṇā sugatiɱ saggaɱ lokaɱ uppannā" ti.|| ||</p>

					<p class="f4">Iti dibbena cakkhunā visuddhena atikkanta-mānusa-kena satte passāmi cavamāne uppajjamāne,||<br />
					hīne paṇīte suvaṇṇe dubbaṇṇe sugate duggate yathā-kammūpage satte pajānāmi.|| ||</p>

					<p class="f4">Ayam assa dutiyā vijjā adhigatā hoti,||<br />
					avijjā vihatā,||<br />
					vijjā uppannā,||<br />
					tamo vihato,||<br />
					āloko uppanno,||<br />
					yathā taɱ appamattassa ātāpino pahitattassa viharato.|| ||</p>

					<p class="f4">Ayaɱ kho me brāhmaṇa,||<br />
					rattiyā majjhime yāme dutiyā vijjā adhigatā,||<br />
					avijjā vihatā||<br />
					vijjā uppannā||<br />
					tamo vihato||<br />
					āloko uppanno||<br />
					yathā taɱ appamattassa atāpino pahitattassa viharato.|| ||</p>

					<p class="f4">Ayaɱ kho me brāhmaṇa,||<br />
					dutiyā abhinibbhidā ahosi kukkuṭacchāpakasseva aṇḍakosamhā.|| ||</p>

					<p class="f4">14. So evaɱ samāhite citte parisuddhe pariyodāte anaŋgaṇe vigatūpakkilese mudubhūte kammaniye ṭhite ānejjappatte āsavānaɱ khaya-ñāṇāya cittaɱ abhininnāmesiɱ.|| ||</p>

					<p class="f4">So "idaɱ dukkhan" ti yathā-bhūtaɱ abbhaññāsiɱ.|| ||</p>

					<p class="f4">"Ayaɱ dukkha-samudayo" ti yathā-bhūtaɱ abbhaññāsiɱ.|| ||</p>

					<p class="f4">"Ayaɱ dukkha-nirodho" ti yathā-bhūtaɱ abbhaññāsiɱ.|| ||</p>

					<p class="f4">"Ayaɱ dukkha-nirodha-gāminī paṭipadā" ti yathā-bhūtaɱ abbhaññāsiɱ.|| ||</p>

					<p class="f4">"Ime āsavā" ti yathā-bhūtaɱ abbhaññāsiɱ.|| ||</p>

					<p class="f4"><a id="pg179"><span class="f2 g"><b>[179]</b></span></a> "Ayaɱ āsava-samudayo" ti yathā-bhūtaɱ abbhaññāsiɱ.|| ||</p>

					<p class="f4">"Ayaɱ āsava-nirodho" ti yathā-bhūtaɱ abbhaññāsiɱ.|| ||</p>

					<p class="f4">"Ayaɱ āsava-nirodha-gāminī paṭipadā" ti yathā-bhūtaɱ abbhaññāsiɱ.|| ||</p>

					<p class="f4">Tassa me evaɱ jānato evaɱ passato kāmāsavā pi cittaɱ vimuccittha,||<br />
					bhavāsavā pi cittaɱ vimuccittha,||<br />
					diṭṭhāsavā pi cittaɱ vimuccittha,||<br />
					avijjāsavā pi cittaɱ vimuccittha.|| ||</p>

					<p class="f4">Vimuttasmiɱ vimuttam iti ñāṇaɱ ahosi.|| ||</p>

					<p class="f4">Khīṇā jāti,||<br />
					vusitaɱ Brahma-cariyaɱ,||<br />
					kataɱ karaṇīyaɱ,||<br />
					nāparaɱ itthattāyā" ti abbhaññāsiɱ.|| ||</p>

					<p class="f4">Ayaɱ kho me brāhmaṇa,||<br />
					rattiyā pacchime yāme tatiyā vijjā adhigatā,||<br />
					avijjā vihatā,||<br />
					vijjā uppannā,||<br />
					tamo vihato||<br />
					āloko uppanno||<br />
					yathā taɱ appamattassa ātāpino pahitattassa viharato.|| ||</p>

					<p class="f4">Ayaɱ kho me brāhmaṇa,||<br />
					tatiyā abhinibbhidā ahosi kukkuṭaccāpakass'eva aṇḍakosambhā ti.|| ||</p>

					<p class="f4">Evaɱ vutte verañjo brāhmaṇo Bhagavantaɱ etad avoca:|| ||</p>

					<p class="f4">Jeṭṭho bhavaɱ Gotamo,||<br />
					seṭṭho bhavaɱ Gotamo.|| ||</p>

					<p class="f4">Abhikkantaɱ bho Gotama,||<br />
					abhikkantaɱ bho Gotama.|| ||</p>

					<p class="f4">Seyyathā pi bho Gotama nikkujjitaɱ vā ukkujjeyya,||<br />
					paṭi-c-channaɱ vā vivareyya,||<br />
					mūḷhassa vā Maggaɱ ācikkheyya'||<br />
					andha-kāre vā tela-pajjotaɱ dhāreyya,||<br />
					'cakkhu-manto rūpāni dakkhintī' ti,||<br />
					evam eva bhotā Gotamena aneka-pariyāyena dhammo pakāsito.|| ||</p>

					<p class="f4">Es'āhaɱ bhavantaɱ Gotamaɱ saraṇaɱ gacchāmi||<br />
					Dhammañ ca||<br />
					bhikkhu Sanghañ ca.|| ||</p>

					<p class="f4">Upāsakaɱ maɱ bhavaɱ Gotamo dhāretu ajja-t-agge pāṇupetaɱ saraṇaɱ gatanti.|| ||</p>

</div>

<p>&nbsp;</p>

<hr />

<p class="fine ctr c"><b>Contact:</b><br />
<img src="../../../../resources/images/contact.email.jpg" width="178" height="24" alt="E-mail" /><br />
<a href="../../../../frontmatter/004_copyright.htm">Copyright Statement</a></p>

</body>
</html>
